༄༡བ་༅༎ རྒྱ་གར་སྐད་དུ་། བི་ན་ཡ་བསྟུ་། བོད་སྐད་དུ་། འདུལ་བ་གཞི་། བམ་པོ་དང་པོ་། དཀོན་མཆོག་གསུམ་ལ་ཕྱག་འཚལ་ལོ་༎ གང་གིས་འཆིང་རྣམས་ཡང་དག་རབ་བཅད་ཅིང་༎
མུ་༄༢ཨ་༅༎ སྟེགས་ཚོགས་རྣམས་ཐམས་ཅད་རབ་བཅོམ་སྟེ་༎ སྡེ་དང་བཅས་པའི་བདུད་རྣམས་ངེས་བཅོམ་ནས་༎ བྱང་ཆུབ་འདི་བརྙེས་དེ་ལ་ཕྱག་འཚལ་ལོ་༎ ཁྱིམ་དོན་ཆེ་ཆུང་སྤངས་ཏེ་དང་པོར་རབ་འབྱུང་དཀའ༎ རབ་འབྱུང་ཐོབ་ནས་ཡུལ་སྤྱད་དག་གིས་དགའ་ཐོབ་དཀའ༎ མངོན་དགའ་ཇི་བཞིན་དོན་སྐྱེད་ཡང་དག་བྱེད་པ་དཀའ༎ ངུར་སྨྲིག་གོས་འཆང་མཁས་པ་ཚུལ་ལས་ཉམས་པ་དཀའ༎ གཞི་རྣམས་ཀྱི་སྤྱི་སྡོམ་ལ་།
རབ་བྱུང་༄༢བ་གསོ་སྦྱོང་གཞི་དང་ནི་༎ དགག་དབྱེ་དབྱར་དང་ཀོ་ལྤགས་གཞི་༎ སྨན་དང་གོས་དང་སྲ་བརྐྱང་དང་༎ ཀོའུ་ཤམ་བི་དང་ལས་ཀྱི་གཞི་༎ དམར་སེར་ཅན་དང་གང་ཟག་དང་༎ སྤོ་དང་གསོ་སྦྱོང་གཞག་པ་དང་༎ གནས་མལ་དང་ནི་རྩོད་པ་དང་༎ དགེ་འདུན་དབྱེན་རྣམས་བསྡུས་པ་ཡིན་༎ རབ་ཏུ་འབྱུང་བའི་གཞིའི་སྤྱི་སྡོམ་ལ་། ཤའ་རིའི་བུ་དང་མུ་སྟེགས་ཅན་༎ དགེ་ཚུལ་གཉིས་དང་བྱ་རོག་སྐྲོད་༎ དགྲ་བཅོམ་གསོད་དང་ལག་རྡུམ་གྱི་༎ སྡེ་ཚན་ཡང་དག་བསྡུས་པ་ཡིན་༎ སྡོམ་ལ་། ཤའ་རིའི་བུ་དང་རབ་འབྱུང་དང་༎ བསྙེན་པར་རྫོགས་པར་གནང་བ་དང་༎ ཉེ་སྡེ་ཚོགས་ནི་བསྡུས་པ་དང་༎ ལྔ་པའི་སྡེ་ཚན་བསྡུས་པ་ཡིན་༎ བྱང་ཆུབ་སེམས་དཔའ་དགའ་ལྡན་གྱི་གནས་ན་བཞུགས་པ་ན་། ཡུལ་ཨཨང་ག་དག་ན་ཨཨང་གའི་རྒྱལ་པོ་ཞེས་བྱ་བས་།
༄༣ཨ་༌༎ རྒྱལ་སྲིད་འབྱོར་པ་རྒྱས་པ་བདེ་བ་། ལོ་ལེགས་པ་། སྐྱེ་བོ་དང་། མི་མང་པོས་གང་བ་བྱེད་དུ་བཅུག་གོ་། ཡུལ་མ་ག་དྷ་དག་ན་ཡང་རྒྱལ་པོ་པདམ་ཆེན་པོ་ཞེས་བྱ་བས་རྒྱལ་སྲིད་འབྱོར་པ་། རྒྱས་པ་། བདེ་བ་། ལོ་ལེགས་པ་། སྐྱེ་བོ་དང་། མི་མང་པོས་གང་བ་བྱེད་དུ་བཅུག་གོ་། རེས་འགའ་ནི་ཨཨང་གའི་རྒྱལ་པོ་དཔུང་དང་མཐུ་ཆེ་བ་ཡིན་ལ་། རེས་འགའ་ནི་རྒྱལ་པོ་པདམ་ཆེན་པོ་དཔུང་དང་མཐུ་ཆེ་བ་ཡིན་ནོ་༎ གང་གི་ཚེ་ཨཨང་གའི་རྒྱལ་པོ་དཔུང་དང་མཐུ་ཆེ་བ་དེའི་ཚེ་ན་། དེས་དཔུང་གི་ཚོགས་ཡན་ལག་བཞི་པ་། གླང་པོ་ཆེ་པའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ་། ཡུལ་མ་ག་དྷའི་རྒྱལ་པོའི་ཁ་བ་མ་གཏོགས་པ་བཅོམ་ནས་ཕྱིར་ལྡོག་པར་བྱེད་དོ་༎
གང་གི་ཚེ་རྒྱལ་པོ་པདམ་ཆེན་པོ་དཔུང་དང་མཐུ་ཆེ་༄༣བ་བ་དེའི་ཚེ་ན་། དེས་ཀྱང་དཔུང་གི་ཚོགས་ཡན་ལག་བཞི་པ་། གླང་པོ་ཆེ་པའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ་། ཡུལ་ཨཨང་ག་ཙམ་པ་མ་གཏོགས་བཅོམ་ནས་ཕྱིར་ལྡོག་པར་བྱེད་དོ་༎ དེ་ནས་དུས་གཞན་ཞིག་ན་། ཨཨང་གའི་རྒྱལ་པོ་དཔུང་དང་མཐུ་ཆེ་བར་གྱུར་ནས་། དེས་དཔུང་གི་ཚོགས་ཡན་ལག་བཞི་པ་། གླང་པོ་ཆེ་པའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ་། ཡུལ་མ་ག་དྷ་གཞོམ་པར་བརྩམས་པ་དང་། མ་ག་དྷ་ན་གནས་པའི་སྐྱེ་བོའི་ཚོགས་ཀྱིས་རྒྱལ་པོ་པདམ་ཆེན་པོ་ལ་ལྷ་ཨཨང་གའི་རྒྱལ་པོས་དཔུང་གི་ཚོགས་ཡན་ལག་བཞི་པ་། གླང་པོ་ཆེ་པའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ་། ཡུལ་མ་ག་དྷ་འཇོམས་པར་བགྱིད་དོ་ཞེས་སྦྲོན་པ་དག་བཏང་ངོ་༎ རྒྱལ་པོ་པདམ་ཆེན་པོས་ཀྱང་ཐོས་ནས་། དཔུང་གི་ཚོགས་ཡན་ལག་བཞི་པ་། གླང་པོ་ཆེ་པའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ་། ཨཨང་གའི་རྒྱལ་པོ་དང་ག-ཡུལ་སྤྲད་པའི་ཕྱིར་འཕགས་སོ་༎ དེ་ནས་ཨཨང་གའི་རྒྱལ་པོས་། རྒྱལ་པོ་པདམ་ཆེན་པོའི་གླང་པོ་ཆེ་པའི་ཚོགས་ཐམས་ཅད་ཕྲོགས་ཤིང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་ཐམས་ཅད་ཀྱང་ཕྲོགས་སོ་༎
རྒྱལ་༄༤ཨ་༌༎ པོ་པདམ་ཆེན་པོ་ཡང་ཕམ་པ་དང་། སྐྲག་པ་དང་། བཅོམ་པ་དང་། གཞན་རྒྱལ་བ་དང་། རྒྱབ་ཀྱིས་ཕྱོགས་པར་བྱས་ཏེ་། རྒྱལ་པོའི་ཁབ་ཏུ་ཞུགས་ནས་སྒོ་བཅད་དེ་། ར་བདག་གི་ཁར་སྦྲེངས་ནས་འདུག་གོ་། ཨཨང་གའི་རྒྱལ་བོས་རྒྱལ་པོ་པདམ་ཆེན་པོ་ལ་ཕོ་ཉ་བཏང་སྟེ་། གལ་ཏེ་ཕྱིར་འབྱུང་ན་དེ་ལྟ་ན་ལེགས་། གལ་ཏེ་ཕྱིར་མི་འབྱུང་ན་། ཇི་སྟེ་སྟེང་གི་ནམ་མཁའ་ལ་འགྲོ་ན་ནི་། མདའ་བརྒྱུད་པས་ཁྱོད་ལྟུང་བར་བྱའོ་༎ ཇི་སྟེ་སའི་འོག་ཏུ་འགྲོ་ན་ནི་། མཆིལ་པ་དང་འདྲ་བའི་ཚུལ་གྱིས་དྲང་བར་བྱའོ་༎ ཇི་སྟེ་རིའི་རྩེ་མོར་འཛེག་ན་ནི་དེར་ཡང་ཁྱོད་ཐར་པ་མེད་དོ་༎ ཞེས་སྤྲིང་ངོ་༎ རྒྱལ་པོ་པདམ་ཆེན་པོས་འཕྲིན་ཡིག་བླངས་ནས་། དེ་མི་བདེ་བར་གྱུར་ཏེ་། ལག་པ་འགྲམ་པ་ལ་བསྟད་ནས་། སེམས་ཁོང་དུ་ཆུད་ཅིང་འདུག་འདུག་ནས་། དེས་བློན་པོ་རྣམས་ལ་སྨྲས་པ་། ཤེས་ལྡན་དག་ཨཨང་གའི་རྒྱལ་པོ་འདི་ནི་གདུག་པ་ཕ་རོལ་གནོན་པ་། དཔུང་དང་མཐུ་ཆེ་བར་གྱུར་ལ་། དེས་ཡུ་བུ་ཅག་ལ་འདི་དང་། འདི་སྐད་ཅེས་སྤྲིང་ན་། དེ་ལ་ཡུ་བུ་ཅག་གིས་ཇི་ལྟར་བསྒྲུབ་པར་བྱ་། དེ་དག་གིས་ཚིགས་སུ་བཅད་པ་སྨྲས་པ་། ཡུལ་དང་སྲོག་ལ་གནོད་གྱུར་ན་༎ སྐྱེས་བུས་ཀུན་ཏུ་སྲོག་བསྲུང་བྱ་༎ བློ་ཡིས་གཉིས་ཀ་དཔྱད་བྱས་ན་༎ ཡུལ་ནི་ཡང་རྙེད་སྲོག་རྣམས་མིན་༎ ལྷ་རྣམ་པ་ཐམས་ཅད་དུ་སླར་འབྱུང་བར་བགྱིའོ་༎ དེ་རལ་གྲི་མགུལ་དུ་ཐོགས་ཏེ་ཕྱིར་བྱུང་བ་དང་། ཨཨང་གའི་རྒྱལ་པོས་དེ་ལ་ལོ་ཐང་དང་དཔྱ་ཕང་སྟེ་དེ་ཉིད་དུ་བཞག་གོ་།
གང་གི་ཚེ་བཅོམ་ལྡན་འདས་བྱང་ཆུབ་སེམས་༄༤བ་དཔའ་དགའ་ལྡན་གྱི་གནས་ན་བཞུགས་པས་། གཟིགས་པ་ལྔ་པོ་དག་ལ་གཟིགས་ནས་འདོད་པ་ན་སྤྱོད་པའི་ལྷ་དྲུག་པོ་དག་ལ་ལན་གསུམ་བསྒོ་བ་མཛད་དེ་། གླང་པོ་ཆེ་ལྟར་སྣང་བ་བསྒྱུར་ཏེ་། ཡུམ་གྱི་ལྷུམས་སུ་ཞུགས་པ་དེའི་ཚེ་ན་། ས་ཆེན་པོ་ཤིན་ཏུ་ག-ཡོས་པར་གྱུར་ཅིང་། འཇིག་རྟེན་འདི་ཐམས་ཅད་ཀྱང་སུམ་ཅུ་རྩ་གསུམ་པའི་ལྷ་རྣམས་ཀྱི་ཁ་དོག་གི་མཐུ་བས་ལྷག་པའི་སྣང་བ་རྒྱ་ཆེན་པོས་ཁྱབ་པར་གྱུར་། འཇིག་རྟེན་གྱི་འཇིག་རྟེན་གྱི་བར་གང་ན་ཉི་མ་དང་ཟླ་བ་འདི་ལྟར་རྫུ་འཕྲུལ་ཆེ་བ་། འདི་ལྟར་མཐུ་ཆེ་བ་། འདི་གཉིས་ཀྱི་འོད་དག་ཉམས་སུ་མི་མྱོང་བའི་མུན་པ་མུན་ནག་མུན་པར་བྱེད་པས་། གནག་པར་གྱུར་པ་གང་དག་ཡིན་པ་དེ་དག་ཀྱང་། དེའི་ཚེ་ན་སྣང་བ་རྒྱ་ཆེན་པོས་ཁྱབ་པར་གྱུར་ནས་། སེམས་ཅན་གང་དག་དེར་སྐྱེས་པ་དག་གིས་རང་གི་ལག་པ་བརྐྱང་བ་ཡང་མི་མཐོང་བ་དེ་དག་གིས་ཀྱང་། འོད་དེས་སེམས་ཅན་གཅིག་གིས་གཅིག་མཐོང་ནས༏་ཤེས་ལྡན་དག་སེམས་ཅན་གཞན་ཡང་འདིར་སྐྱེས་སོ་༎ ཤེས་ལྡན་དག་སེམས་ཅན་གཞན་ཡང་འདིར་སྐྱེས་སོ་ཞེས་ཤེས་པར་གྱུར་ཏོ་༎ གང་གི་ཚེ་བཅོམ་ལྡན་འདས་བྱང་ཆུབ་སེམས་དཔའ་བལྟམས་པ་དེའི་ཚེ་ན་། གྲོང་ཁྱེར་ཆེན་པོ་བཞི་པོ་དག་ཏུ་རྒྱལ་པོ་ཆེན་པོ་བཞི་དག་གི་བུ་ཡང་བཙས་པར་གྱུར་ཏེ་། རྒྱལ་པོའི་ཁབ་ཏུ་རྒྱལ་པོ་པདམ་ཆེན་པོའི་བུ་བཙས་སོ་༎ གཉན་ཡོད་དུ་ནི་རྒྱལ་པོ་རྩིབས་ཀྱིས་འཕུར་ཚངས་བྱིན་གྱི་བུ་བཙས་སོ་༎ འཕགས་རྒྱལ་དུ་ནི་རྒྱལ་པོ་མུ་ཁྱུད་མཐའ་ཡས་ཀྱི་བུ་བཙས་སོ་༎ ཀོའུ་ཤམ་བིར་ནི་རྒྱལ་པོ་དམག་བརྒྱ་བའི་བུ་བཙས་སོ་༎ བཅོམ་ལྡན་འདས་བྱང་ཆུབ་སེམས་དཔའ་བལྟམས་པ་ན་།
༄༥ཨ་༌༎ འཇིག་རྟེན་ཐམས་ཅད་སུམ་ཅུ་རྩ་གསུམ་པའི་ལྷ་རྣམས་ཀྱི་། ཁ་དོག་གི་མཐུ་བས་ལྷག་པའི་སྣང་བ་རྒྱ་ཆེན་པོས་ཁྱབ་པར་གྱུར་ཅིང་། འཇིག་རྟེན་གྱི་འཇིག་རྟེན་གྱི་བར་གང་ན་ཉི་མ་དང་ཟླ་བ་འདི་ལྟར་རྫུ་འཕྲུལ་ཆེ་བ་འདི་ལྟར་མཐུ་ཆེ་བ་། འདི་གཉིས་ཀྱི་འོད་དག་ཉམས་སུ་མི་མྱོང་བའི་མུན་པ་མུན་ནག་མུན་པར་བྱེད་པས་། གནག་པར་གྱུར་པ་གང་དག་ཡིན་པ་དེ་དག་ཀྱང་དེའི་ཚེ་ན་། སྣང་བ་རྒྱ་ཆེན་པོས་ཁྱབ་པར་གྱུར་ནས་། སེམས་ཅན་གང་དག་དེར་སྐྱེས་པ་དག་གིས་རང་གི་ལག་པ་བརྐྱང་བ་ཡང་མི་མཐོང་བ་དེ་དག་གིས་ཀྱང་འོད་དེས་སེམས་ཅན་གཅིག་གིས་གཅིག་མཐོང་ནས་། ཤེས་ལྡན་དག་སེམས་ཅན་གཞན་ཡང་འདིར་སྐྱེས་སོ་༎ ཤེས་ལྡན་དག་སེམས་ཅན་གཞན་ཡང་འདིར་སྐྱེས་སོ་ཞེས་ཤེས་པར་གྱུར་ཏོ་༎ རྒྱལ་པོ་པདམ་ཆེན་པོས་བསམས་པ་། བདག་གི་བུ་བཙས་པ་ན་འཇིག་རྟེན་ཉི་མའི་གཟུགས་ཤར་བ་ལྟར་སྣང་ཞིང་འདི་བཙུན་མོ་གཟུགས་ཅན་གྱི་བུ་ཡིན་པས་། གཞོན་ནུ་འདིའི་མིང་གཟུགས་ཅན་སྙིང་བོར་གདགས་སོ་སྙམ་ནས་། བུ་དེའི་མིང་གཟུགས་ཅན་སྙིང་པོ་ཞེས་བྱ་བར་བཏགས་སོ་༎ རྒྱལ་པོ་རྩིབས་ཀྱིས་འཕུར་ཚངས་བྱིན་གྱིས་བསམས་པ་། བདག་གི་བུ་བཙས་པ་ན་འཇིག་རྟེན་གསལ་བ་གསལ་བ་ལྟར་སྣང་བས་། གཞོན་ནུ་འདིའི་མིང་གསལ་རྒྱལ་དུ་གདགས་སོ་སྙམ་ནས་། བུ་དེའི་མིང་གསལ་རྒྱལ་ཞེས་བྱ་བར་བཏགས་སོ་༎ རྒྱལ་པོ་དམག་བརྒྱ་བས་བསམས་པ་། བདག་གི་བུ་བཙས་པ་ན་འཇིག་རྟེན་ཉི་མ་ཤར་བ་ལྟར་སྣང་བར་གྱུར་པས་།
༄༥བ་གཞོན་ནུ་འདིའི་མིང་ཤར་པར་གདགས་སོ་སྙམ་ནས་། བུ་དེའི་མིང་ཤར་པ་ཞེས་བྱ་བར་བཏགས་སོ་༎ རྒྱལ་པོ་མུ་ཁྱུད་མཐའ་ཡས་ཀྱིས་བསམས་པ་། བདག་གི་བུ་བཙས་པ་ན་འཇིག་རྟེན་རབ་ཏུ་སྣང་བས་སྣང་བར་གྱུར་པས་། གཞོན་ནུ་འདིའི་མིང་རབ་སྣང་ཞེས་བྱ་བར་གདགས་སོ་སྙམ་ནས་བུ་དེའི་མིང་རབ་སྣང་ཞེས་བྱ་བར་བཏགས་སོ་༎ རྒྱལ་པོ་རེ་རེ་བསམས་པ་ཡང་བདག་གི་བུ་འདིའི་མཐུ་ཡིན་ནོ་༎ བདག་གི་བུ་འདིའི་མཐུ་ཡིན་ནོ་སྙམ་མོད་ཀྱི་། དེ་ནི་དེ་ལྟ་མ་ཡིན་ཏེ་། འདི་ལྟར་དེ་དག་ཐམས་ཅད་ནི་བྱང་ཆུབ་སེམས་དཔའི་མཐུ་ཡིན་པའི་ཕྱིར་རོ་༎ གང་གི་ཉིན་མོ་གཞོན་ནུ་གཟུགས་ཅན་སྙིང་པོ་བཙས་པ་དེ་ཉིད་ཀྱི་ཉིན་མོ་བློན་པོ་ལྔ་བརྒྱ་དག་གི་བུ་ལྔ་བརྒྱ་ཡང་བཙས་སོ་༎ དེ་དག་ཀྱང་རིགས་དང་མཐུན་པར་མིང་བཏགས་སོ་༎ གཞོན་ནུ་གཟུགས་ཅན་སྙིང་པོ་མ་མ་བརྒྱད་པོ་པང་ན་འཚོ་བའི་མ་མ་གཉིས་དང་། ནུ་མ་སྣུན་པའི་མ་མ་གཉིས་དང་། དྲི་མ་འཕྱི་བའི་མ་མ་གཉིས་དང་། རྩེ་འགྲོགས་ཀྱི་མ་མ་གཉིས་ལ་རྗེས་སུ་གཏད་དོ་༎ དེ་མ་མ་བརྒྱད་པོ་དག་གིས་འོ་མ་དང་། ཞོ་དང་། མར་དང་། ཞུན་མར་དང་། མར་གྱི་སྙིང་ཁུ་དང་། གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་བསྲིངས་པར་བྱེད་། སྐྱེད་པར་བྱེད་ཅིང་རྫིང་ན་གནས་པའི་པདམ་བཞིན་དུ་སྐྱེད་པར་བྱེད་དོ་༎ དེ་གང་གི་ཚེ་ཆེན་པོར་གྱུར་པ་དེའི་ཚེ་། ཡི་གེ་དང་གྲངས་དང་རྩིས་དང་། ལག་རྩིས་དང་། དབྱུང་བ་དང་། གཞུག་པ་དང་། གཞག་པ་དང་། ཉེ་བར་ཞུགས་ནས་། དེ་ཡི་གེའི་མཐར་ཕྱིན་ཅིང་།
འབྱེད་པ་དང་། ཀློག་པ་དང་། མཁས་པ་དང་། སྤྱོད་པ་གསལ་༄༦ཨ་༌༎ བ་དང་། བརྟག་པ་བརྒྱད་པོ་འདི་ལྟ་སྟེ་། རིན་པོ་ཆེ་བརྟག་པ་དང་། གཞི་བརྟག་པ་དང་། གོས་བརྟག་པ་དང་། ཤིང་བརྟག་པ་དང་། གླང་པོ་ཆེ་བརྟག་པ་དང་། རྟ་བརྟག་པ་དང་། བུད་མེད་བརྟག་པ་དང་། སྐྱེས་པ་བརྟག་པ་ལ་མཁས་པར་གྱུར་ཏོ་༎ རྒྱལ་པོ་རྒྱལ་རིགས་སྤྱི་བོར་དབང་བསྐུར་བ་། ལྗོངས་ཀྱི་དབང་ཕྱུག་མཐུ་དང་བརྩོན་འགྲུས་ཐོབ་པ་། ས་ཆེན་པོའི་དཀྱིལ་འཁོར་མངོན་པར་རྒྱས་པར་བྱས་ཏེ་གནས་པ་རྣམས་ཀྱི་བཟོའི་གནས་དང་། ལས་ཀྱི་གནས་ཐ་དད་པར་གྱུར་པ་གང་དག་ཡིན་པ་འདི་ལྟ་སྟེ་། གླང་པོ་ཆེའི་གཉར་ཞོན་པ་དང་། རྟ་ལ་ཞོན་པ་དང་། ཤིང་རྟའི་ཐབས་དང་། རལ་གྲིའི་ཐབས་དང་། འཕོང་དང་། ཕྱིར་བསྣུར་བ་དང་། མདུན་དུ་བསྣུར་བ་དང་། ལྕགས་ཀྱུས་སྒྱུར་ཐབས་དང་། ཞགས་པ་གདབ་པ་དང་། མདའ་བོ་ཆེ་འཕེན་ཐབས་དང་། འཛིན་སྟངས་དང་། གོམ་སྟངས་དང་། ཐོར་ཚུགས་དང་། གཅད་པ་དང་། དྲལ་བ་དང་། དབུག་པ་དང་། གནས་ལྔ་པོ་འདི་ལྟ་སྟེ་། རྒྱང་ནས་ཕོག་པ་དང་། སྒྲ་གྲག་པར་ཕོག་པ་དང་། གནད་དུ་ཕོག་པ་དང་། མི་འཆོར་བར་ཕོག་པ་དང་། ཚབས་ཆེ་བ་དེ་དག་ལ་ཡང་ཞུགས་ཤིང་བྱང་བར་གྱུར་ཏོ་༎ བློན་པོའི་བུ་ལྔ་བརྒྱ་པོ་དེ་དག་ཀྱང་བཟོའི་གནས་དང་། ལས་ཀྱི་གནས་དག་ལ་བྱང་བར་གྱུར་ཏོ་༎ དེ་ཕས་བཟོ་སྦྱངས་པ་བཅོ་བརྒྱད་པོ་དག་ལ་བཅུག་ནས་། དེའི་མིང་བཟོ་སྦྱངས་གཟུགས་ཅན་སྙིང་པོ་། བཟོ་སྦྱངས་གཟུགས་ཅན་སྙིང་པོ་ཞེས་བྱ་བར་གྱུར་ཏོ་༎
དེ་ནས་དུས་གཞན་ཞིག་ན་གཞོན་ནུ་གཟུགས་ཅན་༄༦བ་སྙིང་པོ་གླང་པོ་ཆེ་ལ་ཞོན་ཏེ་ལྗོངས་སུ་བྱུང་བ་དང་། དེས་ཨཨང་གའི་རྒྱལ་པོའི་ཞོ་ཤས་འཚོ་བ་དག་ལོ་ཐང་དང་། དཔྱ་སྡུད་པ་མཐོང་ནས་། དེས་སྨྲས་པ་། ཤེས་ལྡན་དག་ལོ་ཐང་དང་དཔྱ་སྡུད་པ་འདི་དག་སུའི་ཡིན་། དེ་དག་གིས་སྨྲས་པ་། ལྷ་ཨཨང་གའི་རྒྱལ་པོའི་ལགས་སོ་༎ དེས་སྨྲས་པ་། ཅི་ཡུ་བུ་ཅག་དེ་ལ་ལོ་ཐང་འབུལ་བ་ཡིན་ནམ་། དེ་དག་གིས་སྨྲས་པ་། ལྷ་ལོ་ཐང་འབུལ་བ་ལགས་སོ༏་༏དེས་སྨྲས་པ་། ཤེས་ལྡན་དག་ཞོ་ཤས་འཚོ་བ་དེ་དག་བོས་ཤིག་། དེ་དག་གིས་བོས་པ་དང་། དེས་སྨྲས་པ་། ཤེས་ལྡན་དག་དེ་ཡང་རྒྱལ་པོ་རྒྱལ་རིགས་སྤྱི་བོར་དབང་བསྐུར་བ་ཡིན་ལ་། ངེད་ཀྱང་རྒྱལ་པོ་རྒྱལ་རིགས་སྤྱི་བོར་དབང་བསྐུར་བ་ཡིན་ན་། ཅིའི་ཕྱིར་ཁྱེད་ཅག་ལོ་ཐང་དང་དཔྱ་སྡུད་པར་བྱེད་། དེང་ལ་ཕྱིན་ཆད་ལོ་ཐང་དང་དཔྱ་མ་སྡུད་ཅིག་། དེ་དག་གིས་བསམས་པ་། གཞོན་ནུ་འདི་ནི་རྒྱུས་མི་ཤེས་པ་ཡིན་པས་། བདག་ཅག་རྒྱལ་པོ་པདམ་ཆེན་པོའི་གན་དུ་འདོང་ཞིང་སོང་ནས་བསྙད་པར་བྱའོ་སྙམ་ནས་། དེ་དག་རྒྱལ་པོ་པདམ་ཆེན་པོའི་གན་དུ་དོང་སྟེ་ཕྱིན་ནས་སྨྲས་པ་། ལྷ་བདག་ཅག་ཨཨང་གའི་རྒྱལ་པོའི་ཞོ་ཤས་འཚོ་བ་ལོ་ཐང་དང་དཔྱ་སྡུད་པ་ན་། གཞོན་ནུ་གཟུགས་ཅན་སྙིང་པོས་བཀག་ན་། ཅི་བསྡུ་བར་འཚལ་ལམ་། འོན་ཏེ་སླར་མཆི་བར་འཚལ་། དེས་སྨྲས་པ༏་ཤེས་ལྡན་དག་གཞོན་ནུ་དེ་ནི་རྒྱུས་མི་ཤེས་པ་ཡིན་པས་། ཁྱེད་ཅག་སྔོན་ཇི་ལྟར་ལོ་ཐང་དང་དཔྱ་སྡུད་པ་དེ་བཞིན་དུ་བསྡུས་ཤིག་། དེ་དག་གིས་ཡང་བསྡུ་བར་བརྩམས་ཏེ་།
དེ་དག་འོངས་༄༧ཨ་༌༎ ནས་ཕྱིར་ལྡོག་པ་གཞོན་ནུ་གཟུགས་ཅན་སྙིང་པོས་མཐོང་ནས་སྨྲས་པ་། ཤེས་ལྡན་དག་ངས་ཁྱེད་ལ་ཕྱིན་ཆད་ལོ་ཐང་དང་དཔྱ་མ་སྡུད་ཅིག་ཅེས་མ་བཟློག་གམ་། ཅིའི་ཕྱིར་ཡང་ཁྱེད་ལོ་ཐང་དང་དཔྱ་སྡུད་། གལ་ཏེ་རེ་ཞིག་འཁོད་ན་དེ་ལྟ་ན་ལེགས་། གལ་ཏེ་མི་འཁོད་ན་མཚམས་ཆེན་པོ་བཅད་པར་བྱའོ་༎ དེ་དག་སྐྲག་ནས་བསམས་པ་། གཞོན་ནུ་འདི་ནི་གདུག་པ་ཕ་རོལ་གནོན་པ་ཡིན་པས་། བདག་ཅག་ལ་གནོད་པ་བྱེད་པར་འགྱུར་བ་གང་ཡིན་པ་དེ་ལྟ་བུའི་གནས་ཡོད་པར་འགྱུར་གྱིས་། བདག་ཅག་ཨཨང་གའི་རྒྱལ་པོའི་གན་དུ་དོང་སྟེ་སྦྲན་པར་བྱའོ་སྙམ་ནས་། དེས་ཨཨང་གའི་རྒྱལ་པོའི་གན་དུ་དོང་སྟེ་ཕྱིན་ནས་སྨྲས་པ་། ལྷ་བདག་ཅག་ལྷའི་ཞོ་ཤས་འཚོ་བ་ལགས་ཏེ་། བདག་ཅག་ལྷའི་ལོ་ཐང་དང་དཔྱ་སྡུད་པ་ན་། རྒྱལ་པོ་པདམ་ཆེན་པོའི་བུ་གཞོན་ནུ་གཟུགས་ཅན་སྙིང་པོ་དེས་བཟློག་ལགས་ན་། དེ་གལ་ཏེ་ལྷས་བཏང་སྙོམས་མཛད་ན་། སླད་ཀྱི་གནོད་པ་ཆེན་པོ་བགྱིད་པར་འགྱུར་བ་གང་ལགས་པ་དེ་ལྟ་བུའི་གནས་མཆིས་པར་འགྱུར་རོ་༎ ཚིགས་སུ་བཅད་པ་ཡང་སྨྲས་པ་། ཇི་སྲིད་ཤིང་ནི་གཞོན་པའི་ཚེ་༎ སེན་མོ་དག་གིས་བཅད་ནུས་པ་༎ དེ་ཉིད་ཆེན་པོར་སྐྱེས་པ་ན་༎ སྟ་རེ་བརྒྱས་ཀྱང་གཅད་པར་དཀའ༎ ཨཨང་གའི་རྒྱལ་པོས་། རྒྱལ་པོ་པདམ་ཆེན་པོ་ལ་། གཞོན་ནུ་གཟུགས་ཅན་སྙིང་པོ་མགུལ་བ་ནས་ཐོགས་ལ་ཚུར་བཀྲི་བའམ་།
ཡང་ན་རཙབ༹་དང་༄༧བ་ཆས་སྟ་གོན་གྱིས་ཤིག་དང་། ང་ཉིད་འོ་ནིར་འོང་ངོ་ཞེས་འཕྲིན་ཡིག་སྤྲིང་ངོ་༎ རྒྱལ་པོ་པདམ་ཆེན་པོས་འཕྲིན་ཡིག་བླངས་ནས་། དེ་མི་བདེ་བར་གྱུར་ཏེ་ལག་པ་འགྲམ་པ་ལ་བསྟད་ནས་། སེམས་ཁོང་དུ་ཆུད་ཅིང་འདུག་འདུག་ནས་། དེས་གཞོན་ནུ་གཟུགས་ཅན་སྙིང་པོ་བོས་ནས་སྨྲས་པ་། ཅིའི་ཕྱིར་ཁྱོད་ཀྱིས་ཨཨང་གའི་རྒྱལ་པོའི་ཞོ་ཤས་འཚོ་བ་དག་ལོ་ཐང་དང་དཔྱ་སྡུད་པ་བཟློག་། དེས་ཁྲོས་ཏེ་ང་ལ་འདི་དང་འདི་སྐད་ཅེས་སྤྲིང་ངོ་༎ དེས་སྨྲས་པ་། ལྷ་ཅི་འོ་སྐོལ་དེ་ལ་ལོ་ཐང་འབུལ་བ་ལགས་སམ་། བུ་ལོ་ཐང་འབུལ་བ་ཡིན་ནོ་༎ དེས་སྨྲས་པ་། ལྷ་དེ་ཡང་རྒྱལ་པོ་རྒྱལ་རིགས་སྤྱི་བོར་དབང་བསྐུར་བ་ལགས་ལ་། འོ་སྐོལ་ཀྱང་རྒྱལ་པོ་རྒྱལ་རིགས་སྤྱི་བོར་དབང་བསྐུར་བ་ལགས་ན་། ཅིའི་སླད་དུ་། འོ་སྐོལ་དེ་ལ་ལོ་ཐང་དང་དཔྱ་འབུལ་། ལྷས་བདག་ལ་དཔུང་གི་ཚོགས་ཡན་ལག་བཞི་པ་སྩལ་བ་འབའ་ཞིག་མཛོད་ཅིག་དང་། བདག་གི་ཨཨང་གའི་རྒྱལ་པོ་དང་ལྷན་ཅིག་ག-ཡུལ་ངོར་ག-ཡུལ་སྤྲད་པར་བགྱིའོ་༎ དེ་ནས་རྒྱལ་པོ་པདམ་ཆེན་པོས་ཨཨང་གའི་རྒྱལ་པོ་ལ་ཁྱོད་ཀྱི་མཐུ་དང་དཔུང་དང་། བརྩོན་འགྲུས་དང་། ཕ་རོལ་གནོན་པ་གང་དག་ཡིན་པ་དེ་དག་ཐམས་ཅད་མ་ཉམས་པར་གྱིས་ཤིག་ཅེས་འཕྲིན་ཡིག་སྤྲིང་ངོ་༎ ཨཨང་གའི་རྒྱལ་པོས་ཐོས་ནས་། མི་བཟོད་པ་སྐྱེས་ཏེ་། བློན་པོ་རྣམས་ལ་སྨྲས་པ་། ཤེས་ལྡན་དག་དེའི་ཡུལ་འཁོར་གཞོམ་པར་བྱས་། དཔུང་གི་ཚོགས་ཡན་ལག་བཞི་པ་གོ་སྐོན་ཅིག་།
དེས་དཔུང་གི་ཚོགས་ཡན་༄༨ཨ་༌༎ ལག་བཞི་པ་། གླང་པོ་ཆེ་པའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ་། ཡུལ་མ་ག་དྷ་གཞོམ་པར་བརྩམས་བ་དང་། མ་ག་དྷ་ན་གནས་པའི་སྐྱེ་བོའི་ཚོགས་ཀྱིས་། རྒྱལ་པོ་པདམ་ཆེན་པོ་ལ་། ལྷ་ཨཨང་གའི་རྒྱལ་པོ་འདི་དཔུང་གི་ཚོགས་ཡན་ལག་བཞི་པ་། གླང་པོ་ཆེ་པའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་གོ་བསྐོན་ཏེ་། ཡུལ་མ་ག་དྷ་འཇོམས་པར་བགྱིད་དོ་ཞེས་སྦྲོན་པ་དག་བཏང་ངོ་༎ རྒྱལ་པོ་པདམ་ཆེན་པོས་ཐོས་ནས་དེ་མི་བདེ་བར་གྱུར་ཏེ་ལག་པ་འགྲམ་པ་ལ་བསྟད་ནས་སེམས་ཁོང་དུ་ཆུད་ཅིང་འདུག་འདུག་ནས་། དེས་གཞོན་ནུ་གཟུགས་ཅན་སྙིང་པོ་བོས་ཏེ་། དེ་ལ་དཔུང་གི་ཚོགས་ཡན་ལག་བཞི་པ་བྱིན་ནོ་༎ གཞོན་ནུ་གཟུགས་ཅན་སྙིང་པོས་བློན་པོའི་བུ་ལྔ་བརྒྱ་བསྡུས་ཏེ་སྨྲས་པ་། ཤེས་ལྡན་དག་ང་ནི་ཨཨང་གའི་རྒྱལ་པོ་དང་ལྷན་ཅིག་ག-ཡུལ་ངོར་ག-ཡུལ་སྤྲོད་པར་བྱེད་ན་། ཤེས་ལྡན་དག་ཅི་བྱེད་། དེ་དག་གིས་སྨྲས་པ་། གཞོན་ནུ་ཁྱོད་ཀྱི་གནས་སྐབས་གང་ལགས་པ་དེ་བདག་ཅག་གི་ཡང་ལགས་སོ་༎ དེས་ཚིགས་སུ་བཅད་པ་སྨྲས་པ་། མི་གང་ལ་ནི་ཁྱིམ་དཔལ་གནས་༎ དེ་ནི་ཀུན་གྱིས་ཡོངས་བསྲུང་བྱ་༎ དེ་ཉམས་ན་ནི་ཀུན་ཉམས་ཏེ་༎ ལྟེ་བ་ཆགས་པས་རྩིབས་རྣམས་བཞིན་༎ ད་ཁྱེད་ཀྱིས་ཀུན་ནས་ཡོངས་སུ་བསྲུང་བར་བྱའོ་༎ དེ་དག་གིས་སྨྲས་པ་།
ལྷའི་གནས་སྐབས་གང་ལགས་པ་དེ་བདག་ཅག་གི་ཡང་ལགས་༄༨བ་ལ༏་ལྷའི་ཞབས་གང་ན་བ་དེ་ན་བདག་ཅག་གི་མགོ་མཆིས་སོ་༎ དེ་ནས་དེས་དཔུང་གི་ཚོགས་ཡན་ལག་བཞི་པ་གོ་བསྐོན་ཏེ་། རྒྱལ་པོའི་ཁབ་ནས་བྱུང་ངོ་༎ རྒྱལ་པོ་པདམ་ཆེན་པོ་སྟེང་གི་ཁང་བཟང་གི་གཞིར་གཏོགས་པ་ན་། བློན་པོའི་ཚོགས་ཀྱིས་བསྐོར་ཅིང་འདུག་པ་དེས་། དེ་བྱུང་བ་མཐོང་ནས་། དེས་བློན་པོ་རྣམས་ལ་སྨྲས་པ་། ཤེས་ལྡན་དག་དམག་འདི་སུའི་ཡིན་། དེ་དག་གིས་སྨྲས་པ་། ལྷ་གཞོན་ནུ་གཟུགས་ཅན་སྙིང་པོའི་ལགས་སོ་༎ དེས་སྨྲས་པ་། ཤེས་ལྡན་དག་ཨཨེ་མ་འདི་དམག་མང་པོ་དང་ལྡན་ནོ་ཞེས་སྨྲས་པས་། དེའི་མིང་དམག་ལྡན་གཟུགས་ཅན་སྙིང་པོ་། དམག་ལྡན་གཟུགས་ཅན་སྙིང་པོ་ཞེས་བྱ་བར་གྱུར་ཏོ་༎ དེ་ན་ཁ་ཅིག་གིས་ནི་བཟོ་སྦྱངས་གཟུགས་ཅན་སྙིང་པོ་ཞེས་བྱ་བར་ཤེས་སོ་༎ ཁ་ཅིག་གིས་ནི་དམག་ལྡན་གཟུགས་ཅན་སྙིང་པོ་ཞེས་བྱ་བར་ཤེས་སོ་༎ གཞོན་ནུ་གཟུགས་ཅན་སྙིང་པོས་བློན་པོའི་བུ་ལྔ་བརྒྱ་པོ་དག་ལ་སྨྲས་པ་། ཤེས་ལྡན་དག་ཨཨང་གའི་རྒྱལ་པོ་འདི་ནི་གདུག་པ་ཕ་རོལ་གནོན་པ་དཔུང་དང་། མཐུ་ཆེ་ཆེར་གྱུར་པ་ཡིན་པས་། ཡུ་བུ་ཅག་གིས་འདི་དང་ལྷན་ཅིག་ག-ཡུལ་སྤྲད་པར་ནི་མི་ནུས་ཀྱི་། འདི་ལྟར་དེ་བག་ཡངས་སུ་གོ་ཕུད་པའི་ཕྲུམ་བརྫི་ཞིང་བཞབས་ཏེ་གསད་པར་བྱའོ་༎ དེ་དག་གིས་དེ་བག་ཡངས་སུ་གོ་ཕུད་པའི་ཕྲུ་མ་བརྫིས་ནས་། དེ་དག་གིས་ཨཨང་གའི་རྒྱལ་པོ་བཞབས་ཏེ་གསད་དོ་༎ ཨཨང་གའི་རྒྱལ་པོའི་དཔུང་གི་ཚོགས་ཡན་ལག་བཞི་པ་ཕྱོགས་བཞིར་ཕྱེར་བ་དང་། གཞོན་ནུ་གཟུགས་ཅན་སྙིང་པོས་ཕྱོགས་བཞིར་ཕོ་ཉ་རྟ་བ་དག་བཀྱེ་སྟེ་། ཤེས་ལྡན་དག་དེ་ཡང་རྒྱལ་པོ་རྒྱལ་རིགས་སྤྱི་བོར་དབང་བསྐུར་བ་ཡིན་ལ་།
ངེད་ཀྱང་རྒྱལ་པོ་༄༩ཨ་༌༎ རྒྱལ་རིགས་སྤྱི་བོར་དབང་བསྐུར་བ་ཡིན་གྱིས་། ཕྱིར་ལོག་ཅིག་དང་། ཤེས་ལྡན་དག་ངས་ཤེས་ལྡན་དག་ལ་འཚོ་བའི་རྒྱུ་སྦྱིན་པར་བྱའོ་ཞེས་སྤྲིང་པ་དང་། དེ་དག་ཕྱིར་ལོག་གོ་། དེ་ནས་ཨཨང་གའི་རྒྱལ་པོས་གྲོང་ཁྱེར་ཙམ་པ་བསྲུང་བ་བཞག་པ་དེས་ཨཨང་གའི་རྒྱལ་པོ་ཇི་ལྟར་བསད་པ་ཐོས་ནས་། དེས་སྒོ་བཅད་དེར་བདག་གི་ཁར་སྦྲེངས་ནས་འདུག་གོ་། གཞོན་ནུ་གཟུགས་ཅན་སྙིང་པོ་ཡང་མཐར་གྱིས་གྲོང་ཁྱེར་ཙམ་པར་ཕྱིན་ནས་། དེས་ཤིང་རིང་པོ་ལ་ཨཨང་གའི་རྒྱལ་པོའི་མགོ་བཏགས་ཏེ་བསྟན་ནས་སྨྲས་པ་། ངས་ཁྱོད་ཀྱི་རྗེ་བོ་གང་ཡིན་པ་དེ་གནས་སྐབས་འདི་ལྟ་བུར་བྱས་ཀྱིས་གལ་ཏེ་ཇི་ཕྱིར་འབྱུང་ན་དེ་ལྟ་ན་ལེགས་། གལ་ཏེ་ཕྱིར་མི་འབྱུང་ན་ཁྱོད་ཀྱང་གནས་སྐབས་འདི་ལྟ་བུར་བྱས་པར་འགྱུར་བ་གང་ཡིན་པ་དེ་ལྟ་བུའི་གནས་ཡོད་པར་འགྱུར་རོ་༎ དེས་ཐོས་ནས་མི་བདེ་བར་གྱུར་ཏེ་དེས་བསམས་པ་། ཡུལ་དང་སྲོག་ལ་གནོད་གྱུར་ན་༎ སྐྱེས་བུས་ཀུན་ཏུ་སྲོག་བསྲུང་བྱ་༎ བློ་ཡིས་གཉིས་ཀ་དཔྱད་བྱས་ན་༎ ཡུལ་ནི་ཡང་རྙེད་སྲོག་རྣམས་མིན་༎ སྙམ་ནས་དེ་རལ་གྲི་མགུལ་དུ་ཐོགས་ཏེ་ཕྱིར་བྱུང་ངོ་༎ དེ་ན་གཞོན་ནུ་གཟུགས་ཅན་སྙིང་པོས་ཨཨང་གའི་རྒྱལ་པོ་བསད་དེ་གྲོང་ཁྱེར་ཙམ་པ་རང་གི་ལག་ཏུ་ཐོབ་ནས་། དེས་རྒྱལ་པོ་པདམ་ཆེན་པོ་ལ་། ལྷ་བདག་གིས་ཨཨང་གའི་རྒྱལ་པོ་བསྐུམ་སྟེ་། གྲོང་ཁྱེར་ཙམ་པ་རང་གི་སུག་པར་ཐོབ་ལགས་ན་། ལྷ་ཡོངས་སུ་མ་གྲུབ་པ་གཞན་ཅི་མཆིས་བཀའ་སྩོལ་ཅིག་དང་། ཡོངས་སུ་བསྒྲུབ་བར་བགྱིའོ་༎ ཞེས་འཕྲིན་ཡིག་སྤྲིང་ངོ་༎ དེ་མགུ་ནས་དེས་དེ་ལ་གདུགས་དང་ཅོད་པན་དང་ཐོད་བསྐུར་ཏེ་།
བུ་ཁྱོད་ཀྱིས་འོ་༄༩བ་ནི་ཉིད་དུ་རྒྱལ་སྲིད་བྱེད་དུ་ཆུག་ཅིག་། ངས་ཀྱང་འདི་ཉིད་དུ་རྒྱལ་སྲིད་བྱེད་དུ་གཞུག་གོ་ཞེས་སྤྲིང་ངོ་༎ དེ་ན་གཞོན་ནུ་གཟུགས་ཅན་སྙིང་པོས་ཡུལ་ཨཨང་ག་དག་ཏུ་རྒྱལ་སྲིད་འབྱོར་པ་རྒྱས་པ་། བདེ་བ་ལོ་ལེགས་པ་། སྐྱེ་བོ་དང་མི་མང་པོས་གང་བ་བྱེད་དུ་བཅུག་གོ་། དུས་གཞན་ཞིག་ན་རྒྱལ་པོ་པདམ་ཆེན་པོ་དུས་ལ་བབ་ནས་། རྒྱལ་པོའི་ཁབ་ཀྱི་བློན་པོ་རྣམས་ཀྱིས་རྒྱལ་པོ་གཟུགས་ཅན་སྙིང་པོ་ལ་ལྷ་ཁྱོད་ཀྱི་ཡབ་དུས་ལ་བབ་བོ་ཞེས་སྤྲིང་ནས་། དེ་ཨཨང་ག་དང་མ་ག་དྷ་པའི་བློན་པོ་རྣམས་ཀྱིས་རྒྱལ་སྲིད་ལ་དབང་བསྐུར་བ་ཆེན་པོས་དབང་བསྐུར་ཏོ་༎ དེ་ནས་རྒྱལ་པོ་གཟུགས་ཅན་སྙིང་པོས་ཡུལ་ཨཨང་ག་དང་མ་ག་དྷ་དག་ཏུ་རྒྱལ་སྲིད་འབྱོར་པ་རྒྱས་པ་། བདེ་བ་ལོ་ལེགས་པ་། སྐྱེ་བོ་དང་མི་མང་པོས་གང་བ་། འཐབ་མོ་དང་འཐབ་པ་དང་། ཕྱི་དགྲ་དང་ནང་འཁྲུགས་རབ་ཏུ་ཞི་བ་ཆོམ་རྐུན་དང་མུ་གེ་དང་། ནད་དང་བྲལ་བ་། སའ་ལུ་དང་བུ་རམ་ཤིང་གི་ཕྲེང་བ་དང་བ་གླང་དང་མ་ཧེ་ཕུན་སུམ་ཚོགས་པ་བྱེད་དུ་བཅུག་སྟེ་། ཆོས་དང་ལྡན་པ་ཆོས་ཀྱི་རྒྱལ་པོས་ཆོས་ཀྱི་རྒྱལ་སྲིད་བྱེད་དུ་བཅུག་གོ་། དེ་ནས་བྲམ་ཟེའི་ཁྱེའུ་གསང་ཚིག་འདོད་པ་གསང་ཚིག་ཚོལ་བ་ཞིག་ཡུལ་དབུས་ནས་ལྷོ་ཕྱོགས་སུ་སོང་ངོ་༎ དེ་ན་བྲམ་ཟེ་རིག་བྱེད་དང་རིག་བྱེད་ཀྱི་ཡན་ལག་གི་ཕ་རོལ་ཏུ་སོན་པ་། ཡུལ་ཐ་དད་པ་ན་གནས་པའི་བྲམ་ཟེ་རྣམས་ཀྱི་སྟོན་པར་གྱུར་པ་ཞིག་འདུག་ནས་། བྲམ་ཟེའི་ཁྱེའུ་དེ་བྲམ་ཟེ་དེའི་དྲུང་དུ་སོང་སྟེ་། ཕྱིན་ནས་ཞི་བ་དང་། སྤྱོད་ལམ་ཞི་བས་མགོ་བོས་ཕྱག་འཚལ་ཏེ་། ཕྱོགས་གཅིག་ཏུ་འདུག་གོ་།
དེ་ནས་བྲམ་ཟེ་དེས་བྲམ་ཟེའི་ཁྱེའུ་དེ་ལ་འོངས་པ་༄༡༠ཨ་༌༎ ལེགས་སོ་ཞེས་བྱ་བའི་ཚིག་གིས་ཀུན་ཏུ་སྤྱད་ནས་སྨྲས་པ་། ཀྱེ་བྲམ་ཟེའི་ཁྱེའུ་ཁྱོད་གང་ལས་འོངས་ཅི་ཞིག་འདོད་། བྲམ་ཟེའི་ཁྱེའུས་སྨྲས་པ་། བདག་ཡུལ་དབུས་ནས་མཆིས་ཏེ་། མཁན་པོའི་ཞབས་ལ་སྲི་ཞུ་བགྱིད་པར་འཚལ་ལོ་༎ ཅི་ཞིག་གི་ཕྱིར་རིག་བྱེད་བཀླག་པའི་སླད་དུའོ་༎ བུ་ལེགས་ཀྱིས་དེ་བཞིན་དུ་གྱིས་ཤིག་། དེ་ནི་བྲམ་ཟེས་བྱས་པ་ཡིན་ནོ་༎ བྲམ་ཟེའི་ཁྱེའུ་དེས་བྲམ་ཟེ་དེའི་དྲུང་དུ་རིག་བྱེད་བཀླག་པ་བྱ་བར་བརྩམས་སོ་༎ བྲམ་ཟེའི་ཁྱེའུ་རྣམས་ཀྱི་ཀུན་ཏུ་སྤྱོད་པ་ནི་འདི་ཡིན་ཏེ་། གང་གི་ཚེ་མི་ཀློག་པར་གྱུར་པ་དེའི་ཚེ་ན་། ལན་འགའ་ནི་ཆུ་ངོགས་སུ་ཉེ་རེག་བྱེད་དུ་འདོང་ངོ་༎ ལན་འགའ་ནི་གྲོང་ཁྱེར་ལྟར་འདོང་ངོ་༎ ལན་འགའ་ནི་ཡམ་སྲེག་ཤིང་ཐུར་འདོང་ངོ་༎ ཇི་ཙམ་དུས་གཞན་ཞིག་ན་དེ་དག་མི་ཀློག་པར་གྱུར་ནས་། དེའི་ཚེ་དེ་དག་ཡམ་སྲེག་ཤིང་ཐུར་དོང་པ་དང་། དེ་དག་ལ་ལམ་གྱི་བར་དུ་བར་སྐབས་ཀྱི་གཏམ་བརྗོད་པ་འདི་ལྟ་བུ་འདི་བྱུང་སྟེ་། ཀྱེ་ཀུད་སའི་བུ་དག་། བད་སའི་བུ་དག་། ཤ་ནད་ལའི་བུ་དག་། བ་ར་དབ༹་ཙའི་བུ་དག་། ལྔ་པའི་བུ་དག་། ཉེ་ལྔ་པའི་བུ་དག་། ཇེ་ཁྱེད་ཅག་ལས་གང་ནི་ཡུལ་གང་ལས་འོངས་པ་དྲི་བར་བྱའོ་༎ དེ་ན་བྲམ་ཟེའི་ཁྱེའུ་གཅིག་གིས་སྨྲས་པ་། ཁོ་བོ་ནི་ཡུལ་ཤར་ནས་སོ་༎ གཞན་ཞིག་གིས་སྨྲས་པ་། ཁོ་བོ་ནི་ལྷོ་ཕྱོགས་ནས་སོ་༎ ཡང་གཞན་ཞིག་གིས་སྨྲས་པ་། ཁོ་བོ་ནུབ་ཕྱོགས་ནས་སོ་༎ ཡང་གཞན་ཞིག་གིས་སྨྲས་པ་། ཁོ་བོ་ནི་བྱང་ཕྱོགས་ནས་སོ་༎ བྲམ་ཟེའི་ཁྱེའུ་དེས་སྨྲས་པ་། ཁོ་བོ་ནི་ཡུལ་དབུས་ནས་སོ་༎
དེ་དག་གིས་༄༡༠བ་སྨྲས་པ་། ཤེས་ལྡན་དག་བདག་ཅག་གིས་ཡུལ་ཐམས་ཅད་མཐོང་ཞིང་ཐོས་ན་། ཡུལ་དབུས་ནི་མ་མཐོང་མ་ཐོས་སོ་༎ ཤར་ན་བློ་ཅན་གནས་པ་སྟེ་༎ ལྷོ་ཕྱོགས་ན་ནི་ཡོན་བྱེད་འདུག་། ནུབ་ཀྱི་ཡུལ་ན་ཕྲ་མ་ཅན་༎ བྱང་ཕྱོགས་ན་ནི་ཚིག་རྩུབ་པོ་༎ ཞེས་ཚིགས་སུ་བཅད་པ་ཡང་སྨྲས་སོ་༎ དེ་ནས་དྲིས་པ་། བྲམ་ཟེའི་ཁྱེའུ་ཡུལ་དབུས་ཅི་འདྲ་། ཤེས་ལྡན་དག་ཡུལ་དབུས་ནི་ཡུལ་རྣམས་ཀྱི་མཆོག་ཡིན་ཏེ་། སའ་ལུ་དང་བུ་རམ་ཤིང་གི་ཕྲེང་བ་དང་། བ་ལང་དང་། མ་ཧེ་ཕུན་སུམ་ཚོགས་པ་། སློང་མོ་པ་བརྒྱས་ཁྱབ་པ་། དབུས་པའི་སྐྱེ་བོས་གང་བ་། མཐའ་འཁོབ་པའི་སྐྱེ་བོས་སྤངས་པ་། སྐྱེ་བོ་མཁས་པས་བསྟེན་པ་། དེ་ན་ཆུ་ཀླུང་གངགའ་ཁ་རྗེ་དང་བསོད་ནམས་དང་། བཀྲ་ཤིས་དང་། གཙང་བ་དང་། གཙང་བ་ཉིད་ཀྱི་གནས་སུ་གྲགས་པ་། འགྲམ་གཉིས་ནས་རླན་འཕྱོ་བ་། དྲང་སྲོང་རྣམས་ཀྱི་བསྟི་གནས་ཞེས་བྱ་བ་ཆུ་དགུར་བཅོ་བརྒྱད་འབབ་པ་ཡོད་དེ་། དེར་དྲང་སྲོང་རྣམས་ཀྱིས་དཀའ་ཐུབ་སྤྱད་ན་། རང་གི་ལུས་ཉིད་ཀྱིས་མཐོ་རིས་སུ་འདོང་བ་ཡིན་ནོ་༎ ཀྱེ་བྲམ་ཟེའི་ཁྱེའུ་དེ་ནི་འཇལ་གྱིས་གཞན་འདི་འདྲིའོ་༎ ཡུལ་དབུས་ན་མཁས་པར་བགྲང་བ་དག་ཡོད་དམ་། ཤེས་ལྡན་དག་ཁོ་བོས་དང་པོ་ཉིད་ནས་། ཤེས་ལྡན་དག་ཡུལ་དབུས་ནི་དབུས་པའི་སྐྱེ་བོས་གང་བ་། མཐའ་འཁོབ་པའི་སྐྱེ་བོས་སྤངས་པ་། སྐྱེ་བོ་མཁས་པས་བསྟེན་པའོ་ཞེས་མ་སྨྲས་སམ་། བྲམ་ཟེའི་ཁྱེའུ་ཁྱོད་ཀྱིས་དེ་སྐད་སྨྲས་སོ༏་༏བྲམ་ཟེའི་ཁྱེའུ་ཡུལ་དབུས་ན་འདི་ལྟ་སྟེ་། དཔེར་ན་། བདག་ཅག་གི་མཁན་པོ་དང་འདྲ་བ་སྨྲ་བའི་ཁྱུ་མཆོག་དེ་ལྟ་བུ་དག་ཡོད་དམ་།
ཤེས་ལྡན་དག་ཡུལ་དབུས་ན་བདག་ཅག་གི་མཁན་པོས་གང་དག་གི་༄༡༡ཨ་༌༎ གདོང་དུ་བལྟ་བར་ཡང་མི་ནུས་པ་། སྙན་བར་སྨྲ་བ་སྨྲ་བའི་ཁྱུ་མཆོག་དེ་ལྟ་བུ་དག་ཡོད་དོ་༎ བྲམ་ཟེའི་ཁྱེའུ་དེས་དེ་དག་ལ་དེ་ལྟ་དེ་ལྟར་ཡུལ་དབུས་ཀྱི་བསྔགས་པ་བརྗོད་པ་དང་། འདི་ལྟར་དེ་དག་ཐམས་ཅད་ཡུལ་དབུས་སུ་འདོང་འདོད་པར་གྱུར་ཏོ་༎ དེ་ནས་བྲམ་ཟེའི་ཁྱེའུ་དེ་དག་ཡམ་སྲེག་ཤིང་དག་བཙལ་ཏེ་། ཡམ་སྲེག་ཤིང་གི་ཁུར་ཐོགས་ནས་། བྲམ་ཟེའི་ཁྱེའུ་ག་ལ་བདེར་དོང་སྟེ་ཕྱིན་ནས་། ཡམ་སྲེག་ཤིང་ཁུར་དག་མཐའ་གཅིག་ཏུ་བཞག་སྟེ་། བྲམ་ཟེ་དེ་ག་ལ་བ་དེར་དོང་ནས་ཕྱིན་པ་དང་། བྲམ་ཟེ་དེ་ལ་འདི་སྐད་ཅེས་སྨྲས་སོ་༎ མཁན་པོ་མཁྱེན་པར་མཛོད་ཅིག་། བྲམ་ཟེའི་ཁྱེའུ་འདིས་ཅི་ནས་ཀྱང་བདག་ཅག་ཐམས་ཅད་ཡུལ་དབུས་སུ་མཆི་འཚལ་བར་གྱུར་བ་། དེ་ལྟར་ཡུལ་དབུས་ཀྱི་བསྔགས་པ་བརྗོད་དོ་༎ བྲམ་ཟེ་དེས་སྨྲས་པ་། བུ་དག་ཇི་སྙེད་ཐོས་པ་དེ་སྙེད་བགྲོད་པར་བྱ་བ་ཡིན་ནམ་། འདི་ལྟར་ཡུལ་དག་ནི་ཐོས་ན་དགའ་བར་འགྱུར་བ་ཡིན་པས་མཉན་པར་བྱའི་བགྲོད་བར་ནི་མི་བྱའོ་༎ མཁན་པོ་བྲམ་ཟེའི་ཁྱེའུ་འདིའི་མཆིད་ནས་། ཡུལ་དབུས་ན་བདག་ཅག་གི་མཁན་པོས་གང་དག་གི་གདོང་དུ་བལྟ་བར་ཡང་མི་ནུས་པ་སྙན་པར་སྨྲ་བ་སྨྲ་བའི་ཁྱུ་མཆོག་དེ་ལྟ་བུ་དག་མཆིས་སོ་ཞེས་མཆིའོ་༎ བུ་དག་ཅི་ཁོ་བོ་ན་རེ་སའི་སྟེང་ན་ཁོ་བོ་གཅིག་པུ་ཁོ་ན་སྨྲ་བ་ཡིན་གྱི་། སྨྲ་བ་གཞན་འགའ་ཡང་མེད་དོ་ཞེས་ཟེར་རམ་། ས་ནི་རིན་པོ་ཆེ་མང་པོ་འཛིན་པ་ཡིན་པས་། ས་གཞི་ནི་མཛེས་པ་མཛེས་པ་དག་གིས་གང་བ་ཡིན་ནོ་༎ མཁན་པོ་རེ་ཞིག་ཡུལ་དེ་ཡང་མཐོང་བར་འགྱུར་ཞིང་། ཆུ་ངོགས་སུ་ཉེ་རེག་ཀྱང་བགྱི་།
སྨྲ་བའི་༄༡༡བ་ཁྱུ་མཆོག་དེ་དག་ལ་ཡང་བསྙེན་བཀུར་བགྱི་། རྒོལ་བ་དག་ཀྱང་ཚར་གཅད་པར་བགྱི་། རང་གི་གྲགས་པ་ཡང་བསྒྲག་པར་བགྱི་། རྙེད་པ་ཡང་བསྒྲུབ་པར་བགྱིས་། བདག་ཅག་ཡུལ་དབུས་སུ་མཆིའོ་༎ བྲམ་ཟེ་དེ་སློབ་མ་ལ་རྗེས་སུ་ཆགས་པ་དང་བཅས་པ་དང་། འཁོར་ཉུང་བ་ཡིན་པས་། དེས་བྲམ་ཟེའི་ཁྱེའུ་དེ་དག་ལ་འདི་སྐད་ཅེས་སྨྲས་སོ་༎ བུ་དག་གལ་ཏེ་དེ་ལྟ་ན་ག-ཡང་གཞི་དག་དང་། ཤིང་ཤུན་དག་དང་། དབྱུག་གུ་དག་དང་། བླུགས་གཟར་དག་དང་། དགང་གཟར་དག་དང་། རིལ་བ་དག་ལོང་ཞིག་དང་ཡུལ་དབུས་སུ་འདོང་ངོ་༎ དེ་དག་གིས་དེ་དག་བླངས་ནས་བྲམ་ཟེ་དེ་བྲམ་ཟེའི་ཁྱེའུ་དེ་དག་དང་ལྷན་ཅིག་ཡུལ་དབུས་སུ་འཕགས་པ་དང་། དེས་རྒོལ་བ་ཁ་ཅིག་ནི་ཚར་བཅད་དེ་རྒོལ་བའི་ཤིང་རྟ་ལ་སྦྱོར་བར་བྱེད་། ཁ་ཅིག་ནི་མགོར་ཐལ་བའི་བུམ་པ་དག་གིས་བསྣུན་། ཁ་ཅིག་ནི་འཕོང་གི་དཔོང་སར་ཁབ༹་བཞིན་དུ་ཐག་རིང་པོ་ནས་ཡོངས་སུ་སྤོང་བར་བྱེད་། ཁ་ཅིག་ནི་གདུགས་དང་། རྒྱལ་མཚན་དང་། བ་དན་དག་གིས་བསུ་བར་བྱེད་། ཁ་ཅིག་ནི་སློབ་མ་ཉིད་དུ་ཁས་ལེན་པར་བྱེད་ཅིང་དེ་མཐར་གྱིས་གྲོང་དང་། གྲོང་ཁྱེར་དང་། གྲོང་བརྡལ་དང་། དབྱེ་ཚོངས་དང་། ཚོང་བརྡལ་དག་ཏུ་རྒོལ་བ་འདུལ་ཞིང་། རྒྱལ་པོའི་ཁབ་ཏུ་ཕྱིན་ཏོ་༎ བྲམ་ཟེ་དེས་བསམས་པ་། བདག་གིས་ཅིའི་ཕྱིར་རྩ་བ་སྤངས་ཏེ་། ཡལ་ག་དང་འདབ་མ་དང་། ལོ་མ་ལ་ཉུག་བར་བྱ་། རྒོལ་བ་གང་དག་དང་མཁས་པར་བགྲང་བ་གང་ཇི་སྙེད་པ་དེ་དག་ཐམས་ཅད་ཀྱང་རྒྱལ་པོ་དང་ཉེ་བ་ཡིན་གྱིས་། བདག་ཀྱང་རྒྱལ་པོའི་གན་དུ་འགྲོའོ་སྙམ་ནས་བྲམ་ཟེ་དེ་རྒྱལ་པོ་གཟུགས་ཅན་སྙིང་པོ་ག་ལ་བ་དེར་དོང་སྟེ་ཕྱིན་ནས་།
རྒྱལ་པོ་གཟུགས་ཅན་སྙིང་པོ་ལ་རྒྱལ་༄༡༢ཨ་༌༎ པ་དང་། ཚེ་སྤེལ་བ་བྱས་ཏེ་། ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་ནས་། རྒྱལ་པོ་གཟུགས་ཅན་སྙིང་པོ་ལ་འདི་སྐད་ཅེས་སྨྲས་སོ་༎ ལྷ་བདག་ལ་བླ་མ་ལས་ཡི་གེ་ཉུང་ཤས་ཤིག་བླངས་པ་མཆིས་ཏེ་། དེའི་སླད་དུ་། ལྷའི་སྤྱན་སྔར་རྒོལ་བ་དག་དང་ལྷན་ཅིག་བཀའ་མཆིད་རྣམ་པར་གཏན་ལ་དབབ་པར་འཚལ་ལོ་༎ རྒྱལ་པོས་བློན་པོ་རྣམས་ལ་སྨྲས་པ་། ཤེས་ལྡན་དག་ངའི་ཡུལ་ན་། བྲམ་ཟེ་འདི་དང་ལྷན་ཅིག་གཏམ་རྣམ་པར་གཏན་ལ་འབེབས་པར་བྱེད་པའི་རྒོལ་བ་འགའ་ཡོད་དམ་། བློན་པོ་རྣམས་ཀྱིས་སྨྲས་པ་། ལྷ་གྲོང་ན་ལ་དན་བྲམ་ཟེ་གནས་ལེན་གྱི་བུ་ཞེས་བགྱི་བ་རིག་བྱེད་དང་། རིག་བྱེད་ཀྱི་ཡན་ལག་གི་ཕ་རོལ་ཏུ་མཆིས་པ་ཞུགས་ལྟ་བུའི་ཤེས་པས་རང་གི་སྨྲ་བ་བསལ་བར་བགྱིད་། གཞན་གྱི་སྨྲ་བ་ཚར་གཅོད་པར་རྔོ་ཐོག་པ་ཞིག་མཆིས་ཏེ་། དེས་བསྟན་བཅོས་གནས་ལེན་གྱི་བུ་ཞེས་བགྱི་བ་ཉེ་བར་སྦྱར་ཏོ་༎ མཁན་པོ་གནས་ལེན་གྱི་བུ་དེ་བོས་ཤིག་། ལྷ་བོད་པར་བགྱིའོ་ཞེས་དེ་དག་གིས་དེ་བོས་ནས་། དེ་རྒྱལ་པོ་གཟུགས་ཅན་སྙིང་པོ་ག་ལ་བ་དེར་སོང་སྟེ་ཕྱིན་ནས་། རྒྱལ་པོ་གཟུགས་ཅན་སྙིང་པོ་ལ་རྒྱལ་བ་དང་ཚེ་སྤེལ་བ་བྱས་ཏེ་། ཕྱོགས་གཅིག་ཏུ་འདུག་པ་དང་། བློན་པོ་རྣམས་ཀྱིས་སྨྲས་པ་། ལྷ་མཁན་པོ་དེ་འདི་ལགས་སོ་༎ རྒྱལ་པོས་འོངས་པ་ལེགས་སོ་ཞེས་པའི་ཚིག་གིས་ཀུན་ཏུ་སྤྱད་དེ་སྨྲས་པ་། མཁན་པོ་ཁྱོད་ཁོ་བོའི་མདུན་དུ་བྲམ་ཟེ་འདི་དང་ལྷན་ཅིག་གཏམ་རྣམ་པར་གཏན་ལ་དབབ་པར་བྱེད་ནུས་སམ་། གནས་ལེན་གྱི་བུས་སྨྲས་པ་།
བདག་༄༡༢བ་གིས་རྡོ་ཅི་ཐོག་པས་རྒྱལ་པོ་དགྱེས་པར་བགྱིའོ་༎ རྒྱལ་པོས་བློན་པོ་རྣམས་ལ་བསྒོ་བ་། ཤེས་ལྡན་དག་རྒོལ་བའི་དཀྱིལ་འཁོར་ཤོམས་ཤིག་། ཕྱོགས་དང་གཞན་གྱི་ཕྱོགས་དག་རྣམ་པར་ཞོག་ཅིག་། བློན་པོ་རྣམས་ཀྱིས་རྒོལ་བའི་དཀྱིལ་འཁོར་བཤམས་ཤིང་། ཕྱོགས་དང་གཞན་གྱི་ཕྱོགས་དག་རྣམ་པར་བཞག་གོ་། དེ་ནས་བློན་པོ་རྣམས་ཀྱིས་རྒྱལ་པོའི་རྐང་པ་གཉིས་ལ་ཕྱག་འཚལ་ཏེ་། སྨྲས་པ་། ལྷ་ཕྱོགས་སྔ་མ་གང་བགྱིད་དུ་སྩལ་། རྒྱལ་པོས་སྨྲས་པ་། བྲམ་ཟེ་འདི་མགྲོན་པ་ཡིན་གྱིས་འདི་ཕྱོགས་སྔ་མ་བྱེད་དུ་ཆུག་ཅིག་། བྲམ་ཟེ་དེ་ཕྱོགས་སྔ་མ་བྱེད་དུ་བཅུག་ནས་། དེས་རྒྱུད་ཆགས་ལྔ་བརྒྱ་བཟླས་སོ་༎ གནས་ལེན་གྱིས་བུས་ཕྱིར་བཟླས་ཏེ་། ཁྱོད་ཀྱི་འདི་ནི་རིགས་པ་མེད་པ་ཡིན་ནོ་༎ འདི་ནི་མི་མཐུན་པ་ཡིན་ནོ་༎ འདི་ནི་མི་འཐད་པ་ཡིན་ནོ་༎ ཞེས་སྐྱོན་བཏགས་པ་དང་། བྲམ་ཟེ་དེ་ཅང་མི་སྨྲ་བར་འདུག་གོ་། ཚར་གཅད་པའི་གནས་ཀྱི་ནང་ན་འདི་ལྟ་སྟེ་། ལན་ལ་སྤོབས་པ་མེད་པ་འདི་ནི་ཐ་ཆད་ཡིན་ནོ་༎ རྒྱལ་པོས་བློན་པོ་རྣམས་ལ་སྨྲས་པ་། ཤེས་ལྡན་དག་སུ་རྒྱལ་། ལྷ་། མཁན་པོ་གནས་ལེན་གྱི་བུའོ་༎ དེ་ནས་རྒྱལ་པོ་ཡིད་དགའ་ཞིང་ཡིད་དགའ་ནས་། རོ་སྟོད་བསྲང་སྟེ་ལག་པ་ག-ཡས་པ་བརྐྱང་ནས་། བདག་གི་ཡུལ་ན་སྨྲ་བའི་ཁྱུ་མཆོག་འདི་ལྟ་བུ་དག་ཡོད་པ་ནི་བདག་གིས་རྙེད་པ་ལེགས་པར་རྙེད་དོ་ཞེས་ཆེད་དུ་བརྗོད་པ་ཆེད་དུ་བརྗོད་ནས་སྨྲས་པ་། མཁན་པོ་ཁྱོད་གནས་གང་ན་གནས་། གནས་ལེན་གྱིས་བུས་སྨྲས་པ་། ལྷ་གྲོང་ན་ལ་ད་ནའོ་༎ ཁྱོད་སོང་ལ་གྲོང་དེ་ཁྱོད་ཀྱི་རྒོལ་བའི་ལོངས་སྤྱོད་གྱིས་ཤིག་།
གནས་ལེན་གྱི་བུ་རངས་པ་དང་༄༡༣ཨ་༌༎ དགའ་བ་དང་། མཆོག་ཏུ་དགའ་བར་གྱུར་ནས་། སྐྱེ་བོ་མཁས་པ་རྣམས་ཀྱིས་ཡོངས་སུ་བསྐོར་ཏེ་དེར་སོང་ངོ་༎ འཇིག་རྟེན་ནི་འབྱོར་པ་འདོད་ཅིང་། རྒུད་པ་ལ་མ་དད་པ་ཡིན་པས་། དེ་ལ་བྲམ་ཟེ་དུ་མ་ཞིག་གིས་བུ་མོ་ཆུང་མར་ལེན་དུ་བཅུག་པ་དང་། དེ་ནས་གནས་ལེན་གྱི་བུ་དེས་རིགས་མཉམ་པ་ལས་ཆུང་མ་བླངས་ཏེ་། དེ་དེ་དང་ལྷན་ཅིག་རྩེ་བར་བྱེད་དགའ་བར་བྱེད་། དགའ་མགུར་སྤྱོད་པར་བྱེད་དོ༏་༏རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པ་དེའི་ཆུང་མ་ལ་བུ་རོ་སྟོད་རིང་བ་རིང་བ་ཞིག་བཙས་ནས་། དེའི་ཉེ་དུ་དག་འདུས་ཤིང་ལྷགས་ནས་། ཉི་མ་བདུན་གསུམ་ཉི་ཤུ་རྩ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ཏེ་། ཁྱེའུ་འདིའི་མིང་ཅིར་གདགས་ཤེས་མིང་འདོགས་པར་བྱེད་དོ་༎ ཉེ་དུ་རྣམས་ཀྱིས་སྨྲས་པ་། ཁྱེའུ་འདི་རོ་སྟོད་རིང་བ་རིང་བར་གྱུར་པས་། ཁྱེའུ་འདིའི་མིང་སྟོད་རིངས་སུ་གདགས་སོ་ཞེས་དེའི་མིང་ནི་སྟོད་རིངས་སུ་བཏགས་སོ་༎ བྲམ་ཟེའི་ཁྱེའུ་སྟོད་རིངས་མ་མ་བརྒྱད་པོ་། པད་ན་འཚོ་བའི་མ་མ་གཉིས་དང་། ནུ་མ་སྣུན་པའི་མ་མ་གཉིས་དང་། དྲི་མ་འཕྱི་བའི་མ་མ་གཉིས་དང་། རྩེ་འགྲོགས་བྱེད་པའི་མ་མ་གཉིས་ལ་རྗེས་སུ་གཏད་དོ་༎ དེ་མ་མ་བརྒྱད་པོ་དག་གིས་འོ་མ་དང་ཞོ་དང་མར་སར་དང་། ཞུན་མར་དང་། མར་གྱི་སྙིང་ཁུ་དང་། གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་སྲིང་བར་བྱེད་། སྐྱེད་པར་བྱེད་ཅིང་རྫིང་ན་གནས་པའི་པདམ་བཞིན་དུ་མྱུར་དུ་སྐྱེད་པར་བྱེད་དོ་༎ དེ་གང་གི་ཚེ་ཆེན་པོར་གྱུར་པ་དེའི་ཚེ་།
ཡི་གེ་དང་གྲངས་དང་རྩིས་དང་ལག་རྩིས་དང་། དབྱུང་བ་དང་གཞུག་༄༡༣བ་པ་དང་། གཞག་པ་དང་འབྱེད་པ་དང་། ཀློག་པའི་ཕ་རོལ་ཏུ་སོན་ཅིང་། དེའི་ཚེ་ན་བྲམ་ཟེའི་སྤྱོད་ཚུལ་དང་། སྤྱོད་པ་དང་། གཙང་སྦྲ་དང་། ཀུན་ཏུ་སྤྱོད་པ་དང་། ཐལ་བ་བླང་བ་དང་། བྱ་མ་བུམ་བླང་བ་དང་། ས་བླང་བ་དང་། ལག་སྟངས་དང་། ཐོར་ཚུགས་དང་། རབ་སྔགས་བྱ་བ་དང་། ཀྱེ་ཞེས་བྱ་བ་དང་། ངེས་བརྗོད་ཀྱི་རིག་བྱེད་དང་། མཆོད་སྦྱིན་གྱི་རིག་བྱེད་དང་། སྙན་ཚིག་གི་རིག་བྱེད་དང་། སྲིད་སྲུང་གི་རིག་བྱེད་དང་། བྲམ་ཟེའི་ལས་དྲུག་པོ་མཆོད་སྦྱིན་བྱེད་པ་དང་། མཆོད་སྦྱིན་བྱེད་དུ་འཇུག་པ་དང་། ཀློག་པ་དང་། ཀློག་ཏུ་འཇུག་པ་དང་། སྦྱིན་པ་དང་ལེན་པ་ལ་མཁས་པའི་བྲམ་ཟེའི་རིག་བྱེད་དང་། རིག་བྱེད་ཀྱི་ཡན་ལག་གི་ཕ་རོལ་ཏུ་སོན་བ་མེ་ལྟ་བུའི་ཤེས་པས་། རང་གི་སྨྲ་བ་གསལ་བར་བྱེད་པ་གཞན་གྱི་སྨྲ་བ་ཚར་གཅོད་པར་བྱེད་ནུས་པར་གྱུར་ཏོ་༎ ཡང་དེ་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པའི་ཆུང་མ་ལ་བུ་མོ་མིག་གཉིས་བྱ་ཤའ་རི་ཀའ་འདྲ་བ་ཞིག་བཙས་ནས་། དེའི་ཉེ་དུ་དག་འདུས་ཤིང་ལྷགས་ནས་ཉི་མ་བདུན་གསུམ་ཉི་ཤུ་རྩ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ཏེ་། བུ་མོའི་མིང་ཅིར་གདགས་ཞེས་མིང་འདོགས་པར་བྱེད་དོ་༎ ཉེ་དུ་རྣམས་ཀྱིས་སྨྲས་པ༏་བུ་མོ་འདིའི་མིག་གཉིས་བྱ་ཤའ་རི་ཀའ་འདྲ་བས་བུ་མོ་འདིའི་མིང་ཤའ་རི་ཀའར་གདགས་སོ་ཞེས་དེའི་མིང་ཤའ་རི་ཀའ་ར་བཏགས་སོ་༎ བུ་མོ་ཤའ་རི་ཀའ་བསྲིངས་ཤིང་བསྐྱེད་དེ་ཆེན་མོར་གྱུར་ཏོ་༎ དེའི་ཕས་ཡིག་འབྲུའི་ཡི་གེ་ལ་ཉེ་བར་སྦྱར་ནས་། དེས་ཡིག་འབྲུའི་ཡི་གེ་དག་ལོབས་སོ་༎ དུས་གཞན་ཞིག་ན་བྲམ་ཟེའི་ཁྱེའུ་སྟོད་རིངས་ཤའ་རི་ཀའ་དང་ལྷན་ཅིག་འགྱེད་པར་བྱེད་པ་ན་། ཤའ་རི་ཀའས་དེ་ཚར་བཅད་ནས་། ཕས་སྟོད་རིངས་ལ་སྨྲས་པ་།
བུ་ཁྱོད་༄༡༤ཨ་༌༎ སྐྱེས་པ་ཡིན་ན་། བུད་མེད་ཀྱིས་ཚར་བཅད་དམ་། ང་འདས་ནས་རྒོལ་བའི་ལོངས་སྤྱོད་དག་ཕྲོགས་པར་འགྱུར་རོ་༎ དེ་ནས་ཡང་བྲམ་ཟེའི་ཁྱེའུ་གསང་ཚིག་འདོད་པ་གསང་ཚིག་ཚོལ་བ་ཞིག་ཡུལ་དབུས་ནས་ལྷོ་ཕྱོགས་སུ་སོང་ངོ་༎ དེ་ན་བྲམ་ཟེ་སྐར་རྒྱལ་ཞེས་བྱ་བ་འཇིག་རྟེན་རྒྱང་པ་ན་ལ་མཁས་པ་རིག་བྱེད་དང་། རིག་བྱེད་ཀྱི་ཡན་ལག་གི་ཕ་རོལ་ཏུ་སོན་པ་། ཡུལ་ཐ་དད་པ་ན་གནས་པའི་བྲམ་ཟེ་རྣམས་ཀྱི་སྟོན་པར་གྱུར་པ་ཞིག་འདུག་ནས་། བྲམ་ཟེ་ཁྱེའུ་དེ་བྲམ་ཟེ་དེའི་དྲུང་དུ་སོང་སྟེ་ཕྱིན་ནས་། ཞི་བ་དང་སྤྱོད་ལམ་ཞི་བས་མགོ་བོས་ཕྱག་འཚལ་ཏེ་། ཕྱོགས་གཅིག་ཏུ་འདུག་གོ༏་དེ་ནས་བྲམ་ཟེ་སྐར་རྒྱལ་གྱིས་བྲམ་ཟེའི་ཁྱེའུ་ལ་འོངས་པ་ལེགས་སོ་ཞེས་བྱ་བའི་ཚིག་གིས་ཀུན་ཏུ་སྤྱད་ནས་སྨྲས་པ་། ཀྱེ་བྲམ་ཟེའི་ཁྱེའུ་ཁྱོད་ག་ལས་འོངས་། ཅི་ཞིག་འདོད་། བྲམ་ཟེའི་ཁྱེའུས་སྨྲས་པ་། བདག་ཡུལ་དབུས་ནས་མཆིས་ཏེ་། མཁན་པོའི་ཞབས་ལ་སྲི་ཞུ་བགྱིད་པར་འཚལ་ལོ་༎ ཅི་ཞིག་གི་ཕྱིར་འཇིག་རྟེན་རྒྱང་པན་གཟུང་བའི་སླད་དུའོ་༎ བྲམ་ཟེའི་ཁྱེའུ་ལེགས་ཀྱིས་དེ་བཞིན་གྱིས་ཤིག་། དེ་ནི་བྲམ་ཟེས་བྱ་བ་ཡིན་ནོ་༎ བྲམ་ཟེའི་ཁྱེའུ་དེས་། བྲམ་ཟེ་སྐར་རྒྱལ་གྱི་དྲུང་དུ་འཇིག་རྟེན་རྒྱང་པན་གཟུང་བར་བརྩམས་སོ་༎ བྲམ་ཟེའི་ཁྱེའུ་རྣམས་ཀྱིས་ཀུན་ཏུ་སྤྱོད་པ་ནི་འདི་ཡིན་ཏེ་། གང་གི་ཚེ་མི་ཀློག་པར་གྱུར་པ་དེའི་ཚེ་ན་། ལན་འགའ་ནི་ཆུ་ངོགས་སུ་ཉེ་རེག་བྱེད་དུ་འདོང་ངོ་༎ ལན་འགའ་ནི་གྲོང་ཁྱེར་ལྟར་འདོང་ངོ་༎ ལན་འགའ་ནི་ཡམ་སྲེག་ཤིང་ཐུར་འདོང་ངོ་༎
ཇི་ཙམ་དུས་༄༡༤བ་གཞན་ཞིག་ན་། དེ་དག་མི་ཀློག་པར་གྱུར་ནས་། དེའི་ཚེ་དེ་དག་ཡམ་སྲེག་ཤིང་ཐུར་དོང་བ་དང་། དེ་དག་ལ་ལམ་གྱི་བར་དུ་བར་སྐབས་ཀྱི་གཏམ་བརྗོད་པ་འདི་ལྟ་བུ་འདི་བྱུང་སྟེ་། ཀྱེ་ཀུད་སའི་བུ་དག་། བད་སའི་བུ་དག་ཤན་དི་ལའི་བུ་དག་། བར་དབ༹་ཙའི་བུ་དག་། ལྔ་པའི་བུ་དག་། ཉེ་ལྔ་པའི་བུ་དག་ཇེ་ཁྱེད་ཅག་ལས་གང་ནི་ཡུལ་ག་ལས་འོངས་པ་དྲི་བར་བྱའོ་༎ དེ་ན་བྲམ་ཟེ་ཁྱེའུ་གཅིག་གིས་སྨྲས་པ་། ཁོ་བོ་ནི་ཡུལ་ཤར་ནས་སོ་༎ གཞན་ཞིག་གིས་སྨྲས་པ་། ཁོ་བོ་ནི་ལྷོ་ཕྱོགས་ནས་སོ་༎ ཡང་གཞན་ཞིག་གིས་སྨྲས་པ་། ཁོ་བོ་ནི་ནུབ་ཀྱི་ནས་སོ་༎ ཡང་གཞན་ཞིག་གིས་སྨྲས་པ་། ཁོ་བོ་ནི་བྱང་ཕྱོགས་ནས་སོ་༎ བྲམ་ཟེའི་ཁྱེའུ་དེས་སྨྲས་པ༏་ཁོ་བོ་ནི་ཡུལ་དབུས་ནས་སོ་༎ དེ་དག་གིས་སྨྲས་པ་། ཤེས་ལྡན་དག་བདག་ཅག་གིས་ཡུལ་ཐམས་ཅད་མཐོང་ཞིང་ཐོས་ན་། ཡུལ་དབུས་ནི་མ་མཐོང་མ་ཐོས་སོ་༎ ཤར་ན་བློ་ཅན་གནས་པ་སྟེ་༎ ལྷོ་ཕྱོགས་ན་ནི་ག-ཡོན་བྱེད་འདུག་། ནུབ་ཀྱི་ཡུལ་ན་ཕྲ་མ་ཅན་༎ བྱང་ཕྱོགས་ན་ནི་ཚིག་རྩུབ་པོ་༎ ཞེས་ཚིགས་སུ་བཅད་པ་ཡང་སྨྲས་སོ་༎ དེ་ནས་དྲིས་པ་བྲམ་ཟེའི་ཁྱེའུ་ཡུལ་དབུས་ཅི་འདྲ་། ཤེས་ལྡན་དག་ཡུལ་དབུས་ནི་ཡུལ་རྣམས་ཀྱི་མཆོག་ཡིན་ཏེ་། སའ་ལུ་དང་བུར་མ་ཤིང་གི་ཕྲེང་བ་དང་། བ་ལང་དང་མ་ཧེ་ཕུན་སུམ་ཚོགས་པ་སློང་མོ་བ་བརྒྱས་ཁྱབ་པ་དང་། དབུས་པའི་སྐྱེ་བོས་གང་བ་། མཐའ་འཁོབ་པའི་སྐྱེ་བོས་སྤངས་པ༏་སྐྱེ་བོ་མཁས་པས་བསྟེན་པ་། དེ་ན་ཆུ་ཀླུང་གངགའ་ཁ་རྗེ་དང་བསོད་ནམས་དང་བཀྲ་ཤིས་དང་། གཙང་བ་དང་། གཙང་བ་ཉིད་ཀྱི་གནས་སུ་གྲགས་པ་། འགྲམ་གཉིས་ནས་རླན་འཕྱོ་བ་།
དྲང་སྲོང་རྣམས་ཀྱི་བསྟི་༄༡༥ཨ་༌༎ གནས་ཞེས་བྱ་བ་། ཆུ་དགུར་བཅོ་བརྒྱད་འབབ་པ་ཡོད་དེ་། དེར་དྲང་སྲོང་རྣམས་ཀྱིས་དཀའ་ཐུབ་སྤྱད་ན་། རང་གི་ལུས་ཉིད་ཀྱིས་མཐོ་རིས་སུ་འདོང་བ་ཡིན་ནོ་༎ ཀྱེ་བྲམ་ཟེའི་ཁྱེའུ་དེ་ནི་འཇལ་གྱིས་གཞན་འདི་འདྲིའོ་༎ ཡུལ་དབུས་ན་མཁས་པར་བགྲང་བ་དག་ཡོད་དམ་། ཤེས་ལྡན་དག་ཁོ་བོས་དང་པོ་ཉིད་ནས་། ཤེས་ལྡན་དག་ཡུལ་དབུས་ནི་དབུས་བའི་སྐྱེ་བོས་གང་བ་། མཐའ་འཁོབ་པའི་སྐྱེ་བོས་སྤངས་པ་། སྐྱེ་བོ་མཁས་པས་བསྟེན་པའོ་ཞེས་མ་སྨྲས་སམ་། བྲམ་ཟེའི་ཁྱེའུ་ཁྱོད་ཀྱིས་དེ་སྐད་སྨྲས་སོ་༎ བྲམ་ཟེའི་ཁྱེའུ་ཡུལ་དབུས་ན་འདི་ལྟ་སྟེ་། དཔེར་ན་བདག་ཅག་གི་མཁན་པོ་དང་འདྲ་བ་། སྨྲ་བའི་ཁྱུ་མཆོག་དེ་ལྟ་བུ་དག་ཡོད་དམ་། ཤེས་ལྡན་དག་ཡུལ་དབུས་ན་བདག་ཅག་གི་མཁན་པོས་གང་དག་གི་གདོང་དུ་ལྟ་པར་ཡང་མི་ནུས་པ་སྙན་པར་སྨྲ་བ་སྨྲ་བའི་ཁྱུ་མཆོག་དེ་ལྟ་བུ་དག་ཡོད་དོ་༎ བྲམ་ཟེའི་ཁྱེའུ་དེས་དེ་དག་ལ་དེ་ལྟ་དེ་ལྟར་ཡུལ་དབུས་ཀྱི་བསྔགས་པ་བརྗོད་པ་དང་། འདི་ལྟར་དེ་དག་ཐམས་ཅད་ཡུལ་དབུས་སུ་འདོང་འདོད་པར་གྱུར་ཏོ་༎ དེ་ནས་བྲམ་ཟེའི་ཁྱེའུ་དེ་དག་གིས་ཡམ་སྲེག་ཤིང་དག་བཙལ་ཏེ་། ཡམ་སྲེག་ཤིང་གི་ཁུར་ཐོགས་ནས་། བྲམ་ཟེ་དེ་ཁྱིམ་ག་ལ་བ་དེར་སོང་སྟེ་ཕྱིན་ནས་། ཡམ་སྲེག་ཤིང་གི་ཁུར་མཐའ་གཅིག་ཏུ་བཞག་སྟེ་། བྲམ་ཟེ་དེ་ག་ལ་བ་དེར་དོང་ནས་ཕྱིན་པ་དང་། བྲམ་ཟེ་དེ་ལ་འདི་སྐད་ཅེས་སྨྲས་སོ་༎ མཁན་པོ་། མཁྱེན་པར་མཛོད་ཅིག་། བྲམ་ཟེའི་ཁྱེའུ་འདིས་། ཅི་ནས་ཀྱང་བདག་ཅག་ཐམས་ཅད་ཡུལ་དབུས་སུ་མཆི་འཚལ་བར་གྱུར་པ་དེ་ལྟར་ཡུལ་དབུས་ཀྱི་བསྔགས་པ་བརྗོད་དོ་༎ བྲམ་ཟེ་སྐར་རྒྱལ་གྱིས་སྨྲས་པ་།
༄༡༥བ་བུ་དག་ཇི་སྙེད་ཐོས་པ་དེ་སྙེད་བགྲོད་པར་བྱ་བ་ཡིན་ནམ་། འདི་ལྟར་ཡུལ་དག་ནི་ཐོས་ན་དགའ་བར་འགྱུར་བ་ཡིན་པས་མཉན་པར་བྱའི་བགྲོད་པར་ནི་མི་བྱའོ་༎ མཁན་པོ་བྲམ་ཟེའི་ཁྱེའུ་འདིའི་མཆིད་ནས་། ཡུལ་དབུས་ན་བདག་ཅག་གི་མཁན་པོས་གང་དག་གི་གདོང་དུ་བལྟ་བར་ཡང་མི་ནུས་པ་སྙན་པར་སྨྲ་བ་སྨྲ་བའི་ཁྱུ་མཆོག་དེ་ལྟ་བུ་དག་མཆིས་སོ་ཞེས་མཆིའོ་༎ བུ་དག་ཅི་ཁོ་བོ་ན་རེ་སའི་སྟེང་ན་ཁོ་བོ་གཅིག་བུ་སྨྲ་བ་ཁོ་ན་ཡིན་གྱི༏་སྨྲ་བ་གཞན་འགའ་ཡང་མེད་དོ་༎ ཞེས་ཟེར་རམ་། ས་ནི་རིན་པོ་ཆེ་མང་པོ་འཛིན་པ་ཡིན་པས་། ས་གཞི་ནི་མཛེས་པ་མཛེས་པ་དག་གིས་གང་བ་ཡིན་ནོ་༎ མཁན་པོ་རེ་ཞིག་ཡུལ་དེ་ཡང་མཐོང་བར་འགྱུར་ཞིང་། ཆུ་ངོགས་སུ་ཉེ་རེག་ཀྱང་བགྱི་། སྨྲ་བའི་ཁྱུ་མཆོག་དེ་དག་ལ་ཡང་བསྙེན་བཀུར་བགྱི་། རྒོལ་བ་དག་ཀྱང་ཚར་གཅད་པར་བགྱི་། རང་གི་གྲགས་པ་ཡང་བསྒྲག་པར་བགྱི་། རྙེད་པ་ཡང་བསྒྲུབ་པར་བགྱིས་། བདག་ཅག་ཡུལ་དབུས་སུ་མཆིའོ་༎ བྲམ་ཟེ་དེ་སློབ་མ་ལ་རྗེས་སུ་ཆགས་པ་དང་བཅས་པ་དང་། འཁོར་ཉུང་བ་ཡིན་པས་། དེས་བྲམ་ཟེའི་ཁྱེའུ་དེ་དག་ལ་འདི་སྐད་ཅེས་སྨྲས་སོ་༎ བུ་དག་གལ་ཏེ་དེ་ལྟ་ན་ག-ཡང་གཞི་དག་དང་། ཤིང་ཤུན་དག་དང་། དབྱུག་གུ་དག་དང་། བླུགས་གཟར་དག་དང་། དགང་གཟར་དག་དང་། རིལ་བ་དག་ལོང་ཞིག་དང་། ཡུལ་དབུས་སུ་འདོང་ངོ་༎ དེ་དག་གིས་དེ་དག་བླངས་ནས་བྲམ་ཟེ་དེ་བྲམ་ཟེའི་ཁྱེའུ་དེ་དག་དང་ལྷན་ཅིག་ཡུལ་དབུས་སུ་འཕགས་པ་དང་། དེས་རྒོལ་བ་ཁ་ཅིག་ནི་ཚར་བཅད་དེ་རྒོལ་བའི་ཤིང་རྟ་ལ་སྦྱོར་བར་བྱེད་། ཁ་ཅིག་ནི་མགོར་ཐལ་བའི་བུམ་པ་དག་གིས་བསྣུན་།
ཁ་ཅིག་ནི་འཕོང་གི་དཔོང་སར་ཁབ༹་༄༡༦ཨ་༌༎ བཞིན་ཐག་རིང་པོ་ནས་ཡོངས་སུ་སྤོང་བར་བྱེད་། ཁ་ཅིག་ནི་གདུགས་དང་། རྒྱལ་མཚན་དང་། བ་དན་དག་གིས་བསུ་བར་བྱེད་། ཁ་ཅིག་ནི་སློབ་མ་ཉིད་དུ་ཁས་ལེན་པར་བྱེད་ཅིང་། དེ་མཐར་གྱིས་གྲོང་དང་གྲོང་ཁྱེར་དང་གྲོང་བརྡལ་དང་། དབྱེ་ཚོངས་དང་། ཚོང་བརྡལ་དག་ཏུ་རྒོལ་བ་འདུལ་ཞིང་། རྒྱལ་པོའི་ཁབ་ཏུ་ཕྱིན་ཏོ་༎ བྲམ་ཟེ་སྐར་རྒྱལ་གྱིས་བསམས་པ༏་བདག་གིས་ཅིའི་ཕྱིར་རྩ་བ་སྤངས་ཏེ་། ཡལ་ག་དང་འདབ་མ་དང་། ལོ་མ་ལ་ཉུག་པར་བྱ་། རྒོལ་བ་གང་དག་དང་མཁས་པར་བགྲང་པ་གང་ཇི་སྙེད་པ་དེ་དག་ཐམས་ཅད་ཀྱང་རྒྱལ་པོ་དང་ཉེ་བ་ཡིན་གྱིས་། བདག་ཀྱང་རྒྱལ་པོའི་གན་དུ་འགྲོའོ་སྙམ་ནས་། བྲམ་ཟེ་སྐར་རྒྱལ་རྒྱལ་པོ་གཟུགས་ཅན་སྙིང་པོ་ག་ལ་བ་དེར་སོང་སྟེ་ཕྱིན་ནས་། རྒྱལ་པོ་གཟུགས་ཅན་སྙིང་པོ་ལ་རྒྱལ་བ་དང་ཚེ་སྤེལ་བར་བྱས་ཏེ་། ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་ནས་། རྒྱལ་པོ་གཟུགས་ཅན་སྙིང་པོ་ལ་འདི་སྐད་ཅེས་སྨྲས་སོ་༎ ལྷ་། བདག་ལ་བླ་མ་ལས་ཡི་གེ་ཉུང་ཤས་ཤིག་བླངས་པ་མཆིས་ཏེ་། དེའི་སླད་དུ་ལྷའི་སྤྱན་སྔར་རྒོལ་བ་དག་དང་ལྷན་ཅིག་བཀའ་མཆིད་རྣམ་པར་གཏན་ལ་དབབ་པར་འཚལ་ལོ་༎ རྒྱལ་པོས་བློན་པོ་རྣམས་ལ་སྨྲས་པ་། ཤེས་ལྡན་དག་མཁན་པོ་གནས་ལེན་གྱི་བུ་དེ་གང་ན་འདུག་། ལྷ་གྲོང་ན་ལ་ད་ནའོ་༎ མཁན་པོ་གནས་ལེན་གྱི་བུ་དེ་བོས་ཤིག་། ལྷ༏་བོད་པར་བགྱིའོ་༎ ཞེས་དེ་དག་གིས་དེ་བོས་ནས་།
དེ་རྒྱལ་པོ་གཟུགས་ཅན་སྙིང་པོ་༄༡༦བ་ག་ལ་བ་དེར་སོང་སྟེ་ཕྱིན་ནས་། རྒྱལ་པོ་གཟུགས་ཅན་སྙིང་པོ་ལ་རྒྱལ་བ་དང་ཚེ་སྤེལ་བར་བྱས་ཏེ་། ཕྱོགས་གཅིག་ཏུ་འདུག་པ་དང་། བློན་པོ་རྣམས་ཀྱིས་སྨྲས་པ་དང་། ལྷ་མཁན་པོ་དེ་འདི་ལགས་སོ༏་༏རྒྱལ་པོས་འོངས་པ་ལེགས་སོ་ཞེས་བྱ་བའི་ཚིག་གིས་ཀུན་ཏུ་སྤྱད་དེ་སྨྲས་པ་། མཁན་པོ་ཁྱོད་ཁོ་བོའི་མདུན་དུ་བྲམ་ཟེ་སྐར་རྒྱལ་དང་ལྷན་ཅིག་གཏམ་རྣམ་པར་གཏན་ལ་དབབ་པར་བྱེད་ནུས་སམ་། གནས་ལེན་གྱི་བུས་སྨྲས་པ་། བདག་གིས་རྡོ་ཅི་ཐོགས་ཀྱིས་རྒྱལ་པོ་དགྱེས་པར་བགྱིའོ་༎ རྒྱལ་པོས་བློན་པོ་རྣམས་ལ་བསྒོ་བ་། ཤེས་ལྡན་དག་རྒོལ་བའི་དཀྱིལ་འཁོར་ཤོམས་ཤིག་། ཕྱོགས་དང་གཞན་གྱི་ཕྱོགས་དག་རྣམ་པར་ཞོག་ཅིག་། བློན་པོ་རྣམས་ཀྱིས་རྒོལ་བའི་དཀྱིལ་འཁོར་བཤམས་ཤིང་། ཕྱོགས་དང་གཞན་གྱི་ཕྱོགས་དག་རྣམ་པར་བཞག་གོ་། དེ་ནས་བློན་པོ་རྣམས་ཀྱིས་རྒྱལ་པོའི་རྐང་པ་གཉིས་ལ་ཕྱག་འཚལ་ཏེ་སྨྲས་པ་། ལྷ་ཕྱོགས་སྔ་མ་གང་བགྱིད་དུ་སྩལ་། རྒྱལ་པོས་སྨྲས་པ་། བྲམ་ཟེ་སྐར་རྒྱལ་འདི་མགྲོན་པ་ཡིན་གྱིས་། འདི་ཕྱོགས་སྔ་མ་བྱེད་དུ་ཆུ་གཅིག་། བྲམ་ཟེ་སྐར་རྒྱལ་གྱིས་སྨྲས་པ་། ལྷ་བྲམ་ཟེ་གནས་ལེན་གྱི་བུ་འདི་རྒན་པ་ལགས་པས་། འདི་ཕྱོགས་སྔ་མ་བགྱིད་དུ་སྩལ་བར་གསོལ་། བྲམ་ཟེ་གནས་ལེན་གྱི་བུས་བསམས་པ་། བྲམ་ཟེ་སྐར་རྒྱལ་འདི་གཞུང་གསར་ལ་བྱེད་པ་གསལ་བས་བདག་གིས་འདི་དང་ལྷན་ཅིག་སྨྲ་བར་མི་ནུས་ཀྱིས་། ཇེ་འདི་དང་ལྷན་ཅིག་ཚིག་འགྲེད་པ་ཞིག་བྱའོ་༎ སྙམ་ནས་དེས་རྒྱུད་ཆགས་ལྔ་བརྒྱ་བཟླས་སོ་༎ བྲམ་ཟེ་སྐར་རྒྱལ་གྱིས་ཕྱིར་བཟླས་ཏེ་།
༄༡༧ཨ་༌༎ ཁྱོད་ཀྱི་འདི་ནི་རིགས་པ་མེད་པ་ཡིན་ནོ་༎ འདི་ནི་མི་མཐུན་པ་ཡིན་ནོ་༎ འདི་ནི་མི་འཐད་པ་ཡིན་ནོ་༎ ཞེས་སྐྱོན་བཏགས་པ་དང་། བྲམ་ཟེ་གནས་ལེན་གྱི་བུ་ཅང་མི་སྨྲ་བར་འདུག་གོ་། ཚར་བཅད་པའི་གནས་རྣམས་ཀྱི་ནང་ན་འདི་ལྟ་སྟེ་། ལན་ལ་སྤོབས་པ་མེད་པ་འདི་ནི་ཐ་ཆད་ཡིན་ནོ་༎ རྒྱལ་པོས་བློན་པོ་རྣམས་ལ་སྨྲས་པ་། ཤེས་ལྡན་དག་སུ་རྒྱལ་། བྲམ་ཟེ་སྐར་རྒྱལ་ལོ་༎ ཤེས་ལྡན་དག་བྲམ་ཟེ་སྐར་རྒྱལ་ལ་རྒོལ་བའི་ལོངས་སྤྱོད་ཕྱིན་ཅིག་། དེ་དག་གིས་སྨྲས་པ་། ལྷ་གལ་ཏེ་སྐོལ་གྱིས་རྒོལ་བ་མཆིས་ཤིང་ལྷགས་དགུ་ལ་རྒོལ་བའི་ལོངས་སྤྱོད་སྩལ་བར་གྱུར་ན་། རིང་པོ་མི་ཐོགས་པར་སྐོལ་གྱིས་ཡུལ་ཨཨང་ག་དྷ་དང་མ་ག་དྷ་དག་ནི་རྒོལ་བའི་ལོངས་སྤྱོད་དུ་འགྱུར་བས་། འདི་ལྟར་གྲོང་ན་ལ་ད་འདི་ཉིད་རྒོལ་བའི་ལོངས་སྤྱོད་ཀྱི་བ་དན་དུ་བགྱིས་ལ་། བྲམ་ཟེ་གནས་ལེན་གྱི་བུ་ལས་ཕྲོགས་ཏེ་། བྲམ་ཟེ་འདི་ལ་སྩལ་ཅིང་། འདི་བས་ཀྱང་ཆེས་རྒྱལ་བ་གཞན་འགའ་ཞིག་མཆིས་ན་། ཡང་སྐོལ་གྱིས་དེ་ལ་སྩལ་བར་བགྱིའོ་༎ རྒྱལ་པོས་སྨྲས་པ་། ཤེས་ལྡན་དག་དེ་བཞིན་གྱིས་ཤིག་། དེ་དག་གིས་དེ་གནས་ལེན་གྱི་བུ་ལས་ཕྲོགས་ཏེ་། བྲམ་ཟེ་སྐར་རྒྱལ་ལ་བྱིན་ནོ་༎ གནས་ལེན་གྱིས་བུས་བསམས་པ་། བདག་གིས་རྒྱལ་པོ་འདི་ལ་ཕན་མང་དུ་བཏགས་ན་། རྒྱལ་པོ་འདིས་བདག་རྗེས་སུམ་བསྲུངས་ཀྱིས་། བདག་གཞན་དུ་འགྲོའོ་སྙམ་ནས་། དེས་ཆུང་མ་ལ་སྨྲས་པ་། བཟང་མོ་ཁོ་བོས་རྒྱལ་པོ་འདི་ལ་ཕན་མང་དུ་བཏགས་ན་།
རྒྱལ་པོ་འདིས་ཁོ་བོ་རྗེས་སུ་མ་༄༡༧བ་བསྲུངས་ཀྱིས་། ཁོ་བོ་གཞན་དུ་འགྲོའི་ཁྱིམ་གྱི་སོ་ནམ་དག་སྡུས་ཤིག་། དེས་ཁྱིམ་གྱི་སོ་ནམ་དག་བསྡུ་བར་བརྩམས་པ་དང་། དེའི་ཉེ་དུ་དག་གིས་མཁན་པོ་གནས་ལེན་གྱི་བུ་གཞན་དུ་འགྲོའོ་ཞེས་ཐོས་ནས་། དེ་དག་དེའི་གན་དུ་སོང་སྟེ་ཕྱིན་ནས་། སྨྲས་པ་། མཁན་པོ་ཅིའི་སླད་དུ་ཁྱིམ་གྱི་སོ་ནམ་དག་སྡུད་། དེས་སྨྲས་པ་། ཤེས་ལྡན་དག་ཁོ་བོས་རྒྱལ་པོ་འདི་ལ་ཕན་མང་དུ་བཏགས་ན་། རྒྱལ་པོ་འདིས་ཁོ་བོ་རྗེས་སུ་མ་བསྲུངས་ཀྱིས་། ཁོ་བོ་གཞན་དུ་འགྲོའོ་༎ དེ་དག་གིས་སྨྲས་པ་། མཁན་པོ་ཁྱོད་གཞན་དུ་མ་བཞུད་པར་རེ་ཞིག་ཉེ་དུའི་ནང་འདི་ཉིད་དུ་བདེ་བར་བཞུགས་ཤིག་། དེས་ཚིགས་སུ་བཅད་པ་སྨྲས་པ་། མི་ནི་གཞན་གྱི་ཡུལ་ལ་གནས་པ་བླའི་༎ རང་གི་ཡུལ་ལ་ཟིལ་གནོན་གནས་པ་མིན་༎ མི་ནི་གང་ན་ཟིལ་གནོན་མེད་གནས་པ་༎ དེ་ཉིད་རང་ཡུལ་དེ་ན་གཉེན་ཡང་ཡོད་༎ བྲམ་ཟེ་སྐར་རྒྱལ་གྱིས་མཁན་པོ་གནས་ལེན་གྱི་བུ་གཞན་དུ་འགྲོའོ་ཞེས་ཐོས་ནས་། དེ་དེའི་གན་དུ་སོང་སྟེ་ཕྱིན་ནས་། སྨྲས་པ་། བདག་ནི་གློ་བུར་དུ་འོངས་པ་ཡིན་པས་རིང་པོ་མི་ཐོགས་པ་ཁོ་ནར་འགྲོ་སྟེ་། འདི་ཁྱོད་ཉིད་ཀྱི་རྒོལ་བའི་ལོངས་སྤྱོད་དུ་འགྱུར་གྱིས་། གཞན་དུ་མ་འགྲོ་བར་འདུག་ཅིག་། དེས་སྨྲས་པ་། བྲམ་ཟེའི་ཁྱེའུ་འགྲོའོ་༎ མཁན་པོ་གལ་ཏེ་དེ་ལྟ་ན་། གྲོང་འདི་ཕྱེད་ཁྱོད་སྣོམས་ཤིག་། ཕྱེད་བདག་འཚལ་ལོ་༎ བྲམ་ཟེ་གནས་ལེན་གྱི་བུས་བསམས་པ་། བདག་གིས་རྒྱལ་པོ་འདི་ལ་ཕན་མང་དུ་བཏགས་ན་། རྒྱལ་པོ་འདིས་བདག་རྗེས་སུ་མ་བསྲུངས་ཏེ་། འདི་ལྟར་བྲམ་ཟེ་སྐར་རྒྱལ་འདིས་བདག་ལ་འདི་ལྟ་སྟེ་། ལོངས་སྤྱོད་དག་གིས་ལོངས་སྤྱོད་ཀྱི་བགོ་བཤའ་བྱས་པ་ནི་།
ཕན་མང་དུ་༄༡༨ཨ་༌༎ བཏགས་པ་ཡིན་གྱིས་། འདི་ལ་ཤའ་རི་ཀའ་དེ་ཆུང་མའི་དོན་དུ་སྦྱིན་ནོ་སྙམ་ནས་། དེས་ཆུང་མ་ལ་སྨྲས་པ་། བཟང་མོ་ཁོ་བོས་རྒྱལ་པོ་འདི་ལ་ཕན་མང་དུ་བཏགས་ན་། རྒྱལ་པོ་འདིས་ཁོ་བོ་རྗེས་སུ་མ་བསྲུངས་ཏེ་། འདི་ལྟར་བྲམ་ཟེ་སྐར་རྒྱལ་འདིས་ཁོ་བོ་ལ་འདི་ལྟ་སྟེ་། ལོངས་སྤྱོད་དག་གིས་ལོངས་སྤྱོད་ཀྱིས་བགོ་བཤའ་བྱས་པ་འདི་ནི་ཕན་མང་དུ་བཏགས་པ་ཡིན་གྱིས་། འདི་ལ་ཤའ་རི་ཀའ་དེ་ཆུང་མའི་དོན་དུ་སྦྱིན་ནོ་༎ དེས་སྨྲས་པ་། བྲམ་ཟེའི་ཁྱེའུ་སྟོད་རིངས་ལ་དྲིའོ་༎ དེ་གཉིས་ཀྱིས་དེ་བོས་ཏེ་སྨྲས་པ་། བུ་བདག་ཅག་གིས་རྒྱལ་པོ་འདི་ལ་ཕན་མང་དུ་བཏགས་ན་། རྒྱལ་པོ་འདིས་བདག་ཅག་རྗེས་སུ་མ་བསྲུངས་ཏེ་། འདི་ལྟར་བྲམ་ཟེ་སྐར་རྒྱལ་འདིས་བདག་ཅག་ལ་འདི་ལྟ་སྟེ་། ལོངས་སྤྱོད་དག་གིས་ལོངས་སྤྱོད་ཀྱི་བགོ་བཤའ་བྱས་པ་ནི་ཕན་མང་དུ་བཏགས་པ་ཡིན་གྱིས་། འདི་ལ་ཤའ་རི་ཀའ་དེ་ཆུང་མའི་དོན་དུ་སྦྱིན་པར་བྱའོ་༎ དེས་སྨྲས་པ་། ཡབ་ཡུམ་དེ་ལྟར་དགྲ་བོ་ལ་མཛའ་བཤེས་སུ་བགྱིས་ན་འདི་ལྟ་སྟེ་། དེས་ལོངས་སྤྱོད་རྣམས་ལས་ཉམས་པར་བགྱིད་པའམ་ཐམས་ཅད་ཀྱི་ཐམས་ཅད་དུ་སྲོག་དང་དབྲལ་བར་བགྱིད་པར་ཡང་འགྱུར་ལ་། དེས་བདག་ཅག་ལོངས་སྤྱོད་དག་ལས་ཉམས་པར་བགྱིས་ན་། ཅིའི་སླད་དུ་། སྐོལ་གྱིས་འདི་ལ་ཤའ་རི་ཀའ་མཆིས་བྲང་གི་དོན་དུ་སྩལ་བར་བགྱི་། དེ་གཉིས་ཀྱིས་སྨྲས་པ་། བླུན་པོ་ཁྱོད་ཅི་ཤེས་ཞེས་དེ་གཉིས་ཀྱིས་དེའི་ཚིག་ཚིག་མ་ཡིན་པར་བྱས་ཏེ་། ཤའ་རི་ཀའ་བྲམ་ཟེ་སྐར་རྒྱལ་ལ་ཆུང་མའི་དོན་དུ་བྱིན་ནོ་༎
དེས་དེ་དཔལ་གྱི་འབྱོར་བ་ཆེན་པོས་བག་མར་བླངས་༄༡༨བ་སོ༏་༏བྲམ་ཟེའི་ཁྱེའུ་སྟོད་རིངས་ཀྱིས་བསམས་པ་། འདི་དག་གིས་བདག་ལ་བརྙས་པར་གྱུར་པ་གང་ཡིན་པ་དེ་ཐམས་ཅད་ནི་ཐོས་པ་ཉུང་བ་ལས་གྱུར་པ་ཡིན་ནོ་སྙམ་ནས་། འདི་ལྟར་བྲམ་ཟེ་སྐར་རྒྱལ་ཅི་ཞིག་ཤེས་སྙམ་ན་། འཇིག་རྟེན་རྒྱང་པན་ཤེས་སོ་སྙམ་ནས་། དེས་སྨྲས་པ་། ཤེས་ལྡན་དག་འཇིག་རྟེན་རྒྱང་པན་ཤེས་པ་ག་ལ་ཡོད་། ལྷོ་ཕྱོགས་ནའོ་༎ དེ་འཇིག་རྟེན་རྒྱང་པན་གྱི་དོན་དུ་ལྷོ་ཕྱོགས་སུ་འཕགས་ནས་། དེ་མཐར་གྱིས་ལྷོ་ཕྱོགས་སུ་ཕྱིན་པ་དང་། དེ་དེར་སོང་སྟེ་དྲིས་པ་། ཤེས་ལྡན་དག་འཇིག་རྟེན་རྒྱང་པན་ཤེས་པ་སུ་དག་ཡིན་། ཀུན་ཏུ་རྒྱུ་དག་གོ་། དེ་དེ་དག་གི་གན་དུ་སོང་སྟེ་ཕྱིན་ནས་སྨྲས་པ་། ཤེས་ལྡན་དག་གི་ཞབས་ལ་སྲི་ཞུ་བགྱིད་པར་འཚལ་ལོ་༎ ཅི་ཞིག་གི་ཕྱིར་འཇིག་རྟེན་རྒྱང་ཕན་གཟུང་བའི་སླད་དུའོ་༎ དེ་དག་གིས་སྨྲས་པ་། ཁོ་བོ་ཅག་ནི་ཁྱིམ་པ་ལ་འཇིག་རྟེན་རྒྱང་པན་མི་སྟོན་ཏོ་༎ དེས་སྨྲས་པ་། གལ་ཏེ་དེ་ལྟ་ན་རབ་ཏུ་འབྱུང་ངོ་༎ དེ་དག་གིས་དེ་རབ་ཏུ་བྱུང་ནས་། དེས་བདག་གིས་ཇི་སྲིད་དུ་འཇིག་རྟེན་རྒྱང་ཕན་མ་བཟུང་བ་དེ་སྲིད་དུ་བདག་གི་སེན་མོ་མི་གཅད་དོ་ཞེས་དེས་སེན་མོ་རིང་པོ་རིང་པོར་བཞག་ནས་། དེའི་སེན་མོ་རིང་བ་རིང་བར་འགྱུར་བས་། དེའི་མིང་ཀུན་ཏུ་རྒྱུ་སེན་རིངས་ཀུན་ཏུ་རྒྱུ་སེན་རིངས་ཞེས་བྱ་བར་གྱུར་ཏོ་༎ ཤའ་རི་ཀའ་ཡང་བྲམ་ཟེ་སྐར་རྒྱལ་དང་ལྷན་ཅིག་འགྱེད་པར་བྱེད་པ་ན་། སྐར་རྒྱལ་གྱིས་དེ་ཚར་བཅད་དོ་༎ བྲམ་ཟེ་སྐར་རྒྱལ་ཤའ་རི་ཀའ་དང་ལྷན་ཅིག་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པན་། སེམས་ཅན་སྲིད་པ་ཐ་མ་ལ་སྤྱོད་པ་ཚོལ་པ་། ཐར་པའི་སྙིང་པོ་བཟུང་པ་མྱ་ངན་ལས་འདས་པར་ཕྱོགས་པ་། འཁོར་བ་ལས་ཕྱིར་ཕྱོགས་པ་།
སྲིད་པའི་འགྲོ་བ་ཐམས་ཅད་དུ་འཆི་འཕོ་དང་སྐྱེ་བ་དོན་དུ་༄༡༩ཨ་༌༎ མི་གཉེར་བ་ལུས་ཐ་མ་འཛིན་པ་ཞིག་ཀྱང་ལྷའི་རིས་བཟང་པོ་ཞིག་ནས་ཤི་འཕོས་ཏེ་། ཤའ་རི་ཀའའི་མངལ་དུ་ཞུགས་སོ་༎ ཤའ་རི་ཀའ་ས་རྨི་ལམ་དུ་མི་ལག་ན་སྒྲོན་མ་ཐོགས་པ་ཞིག་གིས་བདག་གི་དཀུ་དྲལ་ཏེ་། ཞུགས་ཤིང་བདག་རི་ཆེན་པོའི་སྤོ་ལ་འཛེག་གོ་། བདག་སྟེང་གི་ནམ་མཁའ་ལ་འགྲོའོ་༎ བདག་ལ་སྐྱེ་བོ་ཕལ་པོ་ཆེའི་ཚོགས་ཕྱག་འཚལ་ལོ་༎ ཞེས་ཟེར་བ་རྨིས་སོ་༎ རྨིས་ནས་དེས་བྲམ་ཟེ་སྐར་རྒྱལ་ལ་སྨྲས་པ་། བདག་གིས་རྨི་ལམ་འདི་དང་འདི་ལྟ་བུ་ཞིག་རྨིས་སོ་༎ འདི་ལྟར་བྲམ་ཟེ་སྐར་རྒྱལ་ཉིད་རྨི་ལྟས་ཀྱི་དཔྱད་ལ་མཁས་པ་ཡིན་མོད་ཀྱི་། དེས་བྲམ་ཟེ་རྨི་ལྟས་ཀྱི་དཔྱད་འདོན་བ་གཞན་དག་ལ་སྨྲས་པ་། བདག་གི་བྲམ་ཟེ་མོས་རྨི་ལམ་འདི་དང་འདི་ལྟ་བུ་ཞིག་རྨིས་ན་ཅི་ལ་ལྟ་། དེ་དག་གིས་སྨྲས་པ་། མཁན་པོ་ག-ཡར་ལམ་དེ་བཟང་སྟེ་། མི་ལག་ན་སྒྲོན་མེ་ཐོགས་པ་ཞིག་གིས་དཀུ་དྲལ་ཏེ་ཞུགས་ཞེས་མཆི་བ་ནི་པུ་བཙའ་བར་འགྱུར་ཞིང་། དེས་ལོ་བརྒྱད་གཉིས་ཀྱིས་དབང་པོའི་བརྡ་སྤྲོད་པ་བཀླག་ནས་། རྒོལ་བ་ཐམས་ཅད་ཚར་གཅོད་པར་འགྱུར་བ་ལ་ལྟའོ་༎ བདག་རི་ཆེན་པོའི་སྤོ་ལ་འཛེག་གོ་། བདག་སྟེང་གི་ནམ་མཁའ་ལ་འགྲོའོ་༎ བདག་ལ་སྐྱེ་བོ་ཕལ་པོ་ཆེའི་ཚོགས་ཕྱག་འཚལ་ལོ་ཞེས་མཆི་བ་གང་ལགས་པ་ནི་། རབ་ཏུ་བྱུང་ནས་བརྟུལ་ཞུགས་གྲུབ་པའི་བདག་ཉིད་ཆེན་པོར་འགྱུར་བ་ལ་ལྟའོ་༎ དུས་གཞན་ཞིག་ན་བྲམ་ཟེ་སྐར་རྒྱལ་ཤའ་རི་ཀའ་དང་ལྷན་ཅིག་འགྱེད་པར་བྱེད་པན་། ཤའ་རི་ཀའས་དེ་ཚར་བཅད་ནས་། དེས་བསམས་པ་།
སྔོན་བདག་གིས་འདི་ཚར་བཅད་ནད་འདིས་༄༡༩བ་བདག་ཚར་གཅད་པའི་སྦྱོར་བ་གང་ཡིན་སྙམ་ནས་། དེས་བསམས་པ་། དེ་ནི་འདིའི་མཐུ་མ་ཡིན་གྱི་། འདི་ལྟར་འདིའི་མངལ་དུ་སེམས་ཅན་ཞུགས་པ་གང་ཡིན་པ་དེའི་མཐུ་ཡིན་ནོ་སྙམ་མོ་༎ དེ་ནས་ཟླ་བ་བརྒྱད་དམ་དགུ་འདས་ཏེ་། ཁྱེའུ་གཟུགས་བཟང་བ་བལྟ་ན་སྡུག་པ་མཛེས་པ་གསལ་བ་གསེར་གྱི་མདོག་འདྲ་བ་། མགོ་གདུགས་ལྟ་བུ་དང་ལྡན་པ་། ལག་པ་རིང་བ་། དཔྲལ་བའི་དབྱེས་ཆེ་བ་། སྨིན་མ་འཛར་བ་། སྣའི་གཟེངས་མཐོ་བ་ཞིག་བཙས་སོ་༎ བཙས་ནས་དེས་བྲམ་ཟེ་སྐར་རྒྱལ་ལ་སྨྲས་པ་། བྲམ་ཟེའི་ཁྱེའུ་འདི་མེས་པོའི་གན་དུ་ཕུལ་ན་། དེ་འདིའི་མིང་འདོགས་པར་འགྱུར་རོ་༎ དེ་མེས་པོའི་གན་དུ་ཁྲིད་པ་དང་། དེས་ཁྱེའུའི་མིང་ཅིར་གདགས་ཞེས་བསམས་ན་། བྲམ་ཟེའི་ཁྱེའུ་འདི་བྲམ་ཟེ་སྐར་རྒྱལ་གྱི་པུ་ཡིན་པས་། བྲམ་ཟེའི་ཁྱེའུ་འདིའི་མིང་ཉེ་རྒྱལ་དུ་གདགས་སོ་སྙམ་ནས་། དེའི་མིང་ཉེ་རྒྱལ་ཞེས་བྱ་བར་བཏགས་སོ་༎ བྲམ་ཟེ་སྐར་རྒྱལ་གྱིས་སྨྲས་པ་། མེས་པོས་བྲམ་ཟེའི་ཁྱེའུ་འདིའི་མིང་ཅིར་གདགས་། ཉེ་རྒྱལ་ཞེས་བྱ་བར་གདགས་སོ་༎ དེས་བསམས་པ་། མེས་པོས་བྲམ་ཟེའི་ཁྱེའུ་འདིའི་མིང་ཕ་ལས་དྲས་ཏེ་བཏགས་ཀྱིས་། བདག་གིས་འདིའི་མིང་མ་ལས་དྲས་ཏེ་གདགས་སོ་སྙམ་ནས་། བྲམ་ཟེའི་ཁྱེའུ་འདི་མ་ཤའ་རི་ཀའི་བུ་ཡིན་པས་འདིའི་མིང་ཤའ་རིའི་བུར་གདགས་སོ་སྙམ་ནས་། དེའི་མིང་ཤའ་རིའི་བུ་ཞེས་བྱ་བར་བཏགས་སོ་༎ དེ་ན་ཁ་ཅིག་གིས་བྲམ་ཟེའི་ཁྱེའུ་ཤའ་རིའི་བུ་ཞེས་བྱ་བར་ཤེས་སོ་༎ ཁ་ཅིག་གིས་ནི་བྲམ་ཟེའི་ཁྱེའུ་ཉེ་རྒྱལ་ཞེས་བྱ་བར་ཤེས་སོ་༎
བྲམ་ཟེའི་ཁྱེའུ་ཉེ་རྒྱལ་མ་མ་བརྒྱད་པོ་པང་ན་འཚོ་བའི་མམ་གཉིས་དང་། ནུ་མ་སྣུན་པའི་མ་མ་གཉིས་དང་། དྲི་མ་འཕྱི་བའི་༄༢༠ཨ་༌༎ མ་མ་གཉིས་དང་། རྩེ་གྲོགས་ཀྱི་མ་མ་གཉིས་ལ་རྗེས་སུ་གཏད་དོ་༎ དེ་མ་མ་བརྒྱད་པོ་དག་གིས་འོ་མ་དང་། ཞོ་དང་། མར་དང་། ཞུན་མར་དང་། མར་གྱི་སྙིང་ཁུ་དང་། གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་སྲིང་བར་བྱེད་སྐྱེད་པར་བྱེད་ཅིང་། རྫིང་ན་གནས་པའི་པདམ་བཞིན་དུ་མྱུར་དུ་སྐྱེད་པར་བྱེད་དོ་༎ དེ་གང་གི་ཚེ་ཆེན་པོར་གྱུར་པ་དེའི་ཚེ་ཡི་གེ་དང་། གྲངས་དང་། རྩིས་དང་ལག་རྩིས་དང་། དབྱུང་བ་དང་གཞུག་པ་དང་། གཞག་པ་དང་། འབྱེད་པ་དང་། ཀློག་པའི་ཕ་རོལ་ཏུ་སོན་ཅིང་དེའི་ཚེ་ན་། བྲམ་ཟེའི་སྤྱོད་ཚུལ་དང་། སྤྱོད་པ་དང་། གཙང་སྦྲ་དང་། ཀུན་ཏུ་སྤྱོད་པ་དང་། ཐལ་བ་བླང་བ་དང་། བྱ་མ་བུམ་བླང་བ་དང་། ས་བླང་བ་དང་། ལག་སྟངས་དང་། ཐོར་ཚུགས་དང་། རབ་བསྔགས་བྱ་བ་དང་། ཀྱེ་ཞེས་བྱ་བ་དང་། ངེས་བརྗོད་ཀྱི་རིག་བྱེད་དང་། མཆོད་སྦྱིན་གྱི་རིག་བྱེད་དང་། སྙན་ཚིག་གི་རིག་བྱེད་དང་། སྲིད་སྲུང་གི་རིག་བྱེད་དང་། བྲམ་ཟེའི་ལས་དྲུག་པོ་མཆོད་སྦྱིན་བྱེད་པ་དང་། མཆོད་སྦྱིན་བྱེད་དུ་འཇུག་པ་དང་། ཀློག་པ་དང་། ཀློག་ཏུ་འཇུག་པ་དང་། སྦྱིན་པ་དང་། ལེན་པ་ལ་མཁས་པའི་བྲམ་ཟེའི་རིག་བྱེད་དང་། རིག་བྱེད་ཀྱི་ཡན་ལག་གི་ཕ་རོལ་ཏུ་སོན་པའི་མེ་ལྟ་བུའི་ཤེས་པས་རང་གི་སྨྲ་བ་གསལ་བར་བྱེད་པ་། གཞན་གྱི་སྨྲ་བ་ཚར་གཅོད་ནུས་པར་གྱུར་ཏོ་༎ དེ་ཕས་རིག་པའི་གནས་ཐམས་ཅད་སློབ་ཏུ་བཅུག་ནས་། དེ་ལོ་བརྒྱད་གཉིས་ཀྱིས་དབང་པོའི་བརྡ་སྤྲོད་པ་བཀླགས་ནས་རྒོལ་བ་ཐམས་ཅད་ཚར་བཅད་པར་གྱུར་ཏོ་༎
དེ་དུས་གཞན་ཞིག་ན་ཕ་དང་༄༢༠བ་ལྷན་ཅིག་རིག་བྱེད་འདོན་པར་བྱེད་པན་སྨྲས་པ་། ཡབ་སྨྲས་པ་འདིའི་དོན་ཅི་ལགས་། བུ་ཁོ་བོས་ཀྱང་སྨྲས་པ་། འདིའི་དོན་མི་ཤེས་ཏེ་། འདི་ལྟར་གསང་ཚིག་གི་གཞི་འདི་དག་ནི་སྔོན་གྱི་དྲང་སྲོང་རྣམས་ཀྱིས་བསྟོད་པ་། བསྒྲགས་པ་། ཡང་དག་པར་སྦྱར་བ་སྟེ་། དེ་དག་ནི་ད་ལྟར་བྲམ་ཟེ་རྣམས་ཀྱང་རྗེས་སུ་སྒྲོགས་ཤིང་རྗེས་སུ་རྗོད་པར་བྱེད་དོ་༎ ཡབ་གསང་ཚིག་གི་གཞི་སྔོན་གྱི་དྲང་སྲོང་དེ་རྣམས་ཀྱིས་བསྟོད་པ་། བསྒྲགས་པ༏་ཡང་དག་པར་སྦྱར་བ་གང་དག་ད་ལྟར་བྲམ་ཟེ་རྣམས་རྗེས་སུ་སྒྲོགས་ཤིང་རྗེས་སུ་རྗོད་པ་དེ་དག་དོན་མ་མཆིས་ལགས་སྙམ་མམ་། ཅི་འདི་ལྟར་སྨྲས་པ་། འདིའི་དོན་ནི་འདི་ལགས་སོ་༎ སྨྲས་པ་། འདིའི་དོན་ནི་འདི་ལགས་སོ་༎ བྲམ་ཟེ་སྐར་རྒྱལ་ཡིད་དགའ་ཞིང་ཡིད་དགའ་ནས་བསམས་པ་། དུས་བྱ་བ་ནི་འདི་ལྟ་སྟེ་། ངའི་གཞུང་སྲོངས་པར་བྱ་བའམ་། ཁྱད་པར་ལྷག་པར་རྟོགས་པར་བྱ་བ་དེ་ཙམ་དུ་ཟད་ན་། བྲམ་ཟེའི་ཁྱེའུ་འདིས་ནི་བདག་པས་ཁྱད་པར་ལྷག་པར་རྟོགས་སོ་སྙམ་ནས་། དེ་བྲམ་ཟེའི་ཁྱེའུ་ལྔ་བརྒྱ་ཙམ་བྲམ་ཟེའི་གསང་ཚིག་དག་ཀློག་ཏུ་འཇུག་པ་དེ་དག་ཀྱང་དེས་ཡིད་དགའ་ཞིང་ཡིད་དགའ་བས་དེ་ཉིད་ལ་གཏད་དོ༏་༏བྲམ་ཟེའི་ཁྱེའུ་ཉེ་རྒྱལ་བྲམ་ཟེ་ཁྱེའུ་ལྔ་བརྒྱ་ཙམ་བྲམ་ཟེའི་གསང་ཚིག་དག་ཀློག་ཏུ་འཇུག་པན ། དེས་རིག་བྱེད་རིང་པོ་རིང་པོ་གང་དག་ཡིན་པ་དེ་དག་ནི་ཐུང་ངུར་རྣམ་པར་བཞག་གོ་། རིག་བྱེད་ཐུང་ངུ་ཐུང་ངུ་གང་དག་ཡིན་པ་དེ་དག་ནི་རིང་པོར་རྣམ་པར་བཞག་སྟེ་། ཚིག་དང་ཡི་གེ་འདྲི་ཞིང་དོན་དང་ངེས་པའི་ཚིག་ཏུ་རྣམ་པར་བཞག་གོ་༎། འདུལ་བ་གཞི་། བམ་པོ་གཉིས་པ་།
གྲོང་ཤིང་ཐགས་༄༢༡ཨ་༌༎ ཅན་ན་། བྲམ་ཟེ་འདུན་ན་འདོན་གྲུ་འཛིན་ཅེས་བྱ་བ་ཕྱུག་པ་ནོར་མང་བ་ལོངས་སྤྱོད་ཆེ་བ་། ཡོངས་སུ་གཟུང་བ་། ཡངས་ཤིང་རྒྱ་ཆེ་བ་། རྣམ་ཐོས་ཀྱི་བུའི་ནོར་དང་ལྡན་པ་། རྣམ་ཐོས་ཀྱི་བུ་ལ་ནོར་གྱིས་འགྲན་པ་ཞིག་འདུག་སྟེ་། དེས་རིགས་མཉམ་པ་ལས་ཆུང་མ་བླངས་ནས་། དེ་དེ་དང་ལྷན་ཅིག་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་དོ་༎ རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པ་དེ་ལ་བུ་ཡང་མེད་བུ་མོ་ཡང་མེད་ནས་། དེ་བུ་མེད་ཅིང་བུ་མངོན་པར་འདོད་པས་། ཞི་བ་དང་། ཆུ་ལྷ་དང་། ལུས་ངན་དང་། བརྒྱ་བྱིན་དང་། ཚངས་པ་ལ་སོགས་བ་དག་ལ་གསོལ་པ་འདེབས་ཤིང་ལྷའི་བྱེ་བྲག་གཞན་འདི་ལྟ་སྟེ་། ཀུན་དགའ་ར་བའི་ལྷ་དག་དང་། ཚལ་གྱི་ལྷ་དག་དང་། བཞི་མདོའི་ལྷ་དག་དང་། སུམ་མདོའི་ལྷ་དག་དང་། གཏོར་མ་ལེན་པའི་ལྷ་དག་དང་། ལྷན་ཅིག་སྐྱེས་པའི་ལྷ་དག་དང་། ཆོས་མཐུན་པ་དག་དང་། རྟག་ཏུ་རྗེས་སུ་འབྲེང་བའི་ལྷ་དག་ལ་ཡང་གསོལ་བ་འདེབས་སོ་༎ འཇིག་རྟེན་ན་གང་ལ་གསོལ་བ་འདེབས་པའི་རྒྱུ་ལས་བུ་དང་བུ་མོ་དག་སྐྱེའོ་ཞེས་བྱ་བའི་གཏམ་དེ་ལྟ་བུ་ཡོད་དེ་། དེ་ནི་དེ་ལྟ་མ་ཡིན་ཏེ་། གལ་ཏེ་དེ་ལྟར་འགྱུར་དུ་ཟིན་ན་། རེ་རེ་ལ་ཡང་འདི་ལྟ་སྟེ་། དཔེར་ན་། འཁོར་ལོས་སྒྱུར་བའི་རྒྱལ་པོ་བཞིན་དུ་བུ་སྟོང་ཡོད་པར་འགྱུར་རོ༏་༏འདི་ལྟར་གནས་གསུམ་པོ་དག་མངོན་དུ་གྱུར་པ་ལས་བུ་ཕོ་དང་བུ་མོ་དག་སྐྱེ་བར་འགྱུར་ཏེ་། གསུམ་པོ་དེ་དག་གང་ཞེ་ན་།
ཕ་དང་མ་གཉིས་ཆགས་པར་གྱུར་ཅིང་འདུས་པ་དང་། མ་དུས་ལ་བབ་ཅིང་ཟླ་༄༢༡བ་མཚན་དང་ལྡན་པ་དང་། དྲི་ཟ་ཉེ་བར་གནས་ཤིང་འཇུག་འདོད་པ་སྟེ་གནས་གསུམ་པོ་དེ་དག་མངོན་དུ་གྱུར་པ་ལས་། བུ་དང་བུ་མོ་དག་སྐྱེ་བར་འགྱུར་རོ་༎ དེ་དེ་ལྟར་གསོལ་པ་འདེབས་པ་ལྷུར་ལེན་ཅིང་འདུག་པ་ན་། སེམས་ཅན་སྲིད་པ་ཐ་མ་པ་སྤྱོད་པ་ཚོལ་བ་། ཐར་པའི་སྙིང་པོ་བཟུང་བ་མྱ་ངན་ལས་འདས་པ་ལ་ཕྱོགས་པ་། འཁོར་བ་ལས་ཕྱིར་ཕྱོགས་པ་། སྲིད་པའི་འགྲོ་བ་ཐམས་ཅད་དུ་འཆི་འཕོ་དང་། སྐྱེ་བ་དོན་དུ་མི་གཉེར་བ་། ལུས་ཐ་མ་འཛིན་པ་ཞིག་ཀྱང་ལྷའི་རིས་བཟང་པོ་ཞིག་ནས་ཤི་འཕོས་ཏེ་། དེའི་སྐྱེ་དགུའི་བདག་མོའི་མངལ་དུ་ཞུགས་སོ་༎ བུད་མེད་ཀྱི་ཡུལ་མཁས་པའི་རང་བཞིན་ཅན་ལ་ལ་ལ་མ་འདྲེས་པའི་ཆོས་ལྔ་ཡོད་དེ་། ལྔ་གང་ཞེ་ན་། སྐྱེས་པ་ཆགས་པར་འགྱུར་བ་ཤེས་ཤིང་ཆགས་པ་དང་བྲལ་བ་ཤེས་པ་དང་། དུས་ཤེས་ཤིང་ཟླ་མཚན་ཤེས་པ་དང་། མངལ་ན་གནས་པ་ཞུགས་པ་ཤེས་པ་དང་། གང་ལས་མངལ་ན་གནས་པ་ཞུགས་པ་དེ་ཤེས་པ་དང་། ཁྱེའུ་ཤེས་ཤིང་བུ་མོ་ཤེས་པ་སྟེ་། གལ་ཏེ་ཁྱེའུ་ཡིན་ན་དཀུ་ག-ཡས་པར་བརྟེན་ཅིང་འདུག་ལ་། གལ་ཏེ་བུ་མོ་ཡིན་ན་དཀུ་ག-ཡོན་པར་བརྟེན་ཅིང་འདུག་པའོ་༎ དེ་ཡིད་དགའ་ཞིང་ཡིད་དགའ་ནས་ཁྱིམ་ཐབ་ལ་སྨྲས་པ་། རྗེའི་སྲས་བདག་ལ་སེམས་ཅན་ཞུགས་པར་གྱུར་པ་ནི་འདི་ལྟར་བདག་གི་དཀུ་ག-ཡས་པར་བརྟེན་ཅིང་མཆིས་པས་། ངེས་པར་ཁྱེའུར་འགྱུར་གྱིས་དགྱེས་པ་བསྐྱེད་དུ་གསོལ་། དེ་ཡང་ཡིད་དགའ་ཞིང་ཡིད་དགའ་ནས་རོ་སྟོད་བསྲང་སྟེ་ལག་པ་ག-ཡས་པ་བརྐྱང་ནས་འདི་སྐད་ཅེས་། ཁོ་བོ་ཡུན་རིང་པོ་ནས་།
མངོན་པར་འདོད་པའི་བུའི་ངོ་མཐོང་བ་༄༢༢ཨ་༌༎ དང་། ཁོ་བོ་དང་མཐུན་པར་སྐྱེ་ཞིང་མི་མཐུན་པར་མི་སྐྱེ་བ་དང་། ཁོ་བོའི་བྱ་བ་དག་བྱེད་བ་དང་། གསོས་པས་ཕྱིར་གསོ་བ་དང་། བགོ་སྐལ་ལ་སྤྱོད་པ་དང་། ཁོ་བོའི་རིགས་རྒྱུད་རིང་དུ་གནས་པར་བསྒྲུབ་པ་དང་། བདག་ཅག་ཤི་ཞིང་དུས་ལ་བབ་པ་དག་ལ་ཉུང་ངུའམ་། མང་པོ་ཡང་རུང་བའི་སྦྱིན་པ་དག་བྱིན་ཞིང་བསོད་ནམས་དག་བྱས་ནས་། འདི་དེ་གཉིས་གང་དུ་སྐྱེས་ཤིང་འགྲོ་བའི་རྗེས་སུ་འགྲོ་བར་གྱུར་ཅིག་ཅེས་མིང་གིས་ཡོན་བསྔོ་བར་བྱེད་པར་གྱུར་ཅིག་ཅེས་ཆེད་དུ་བརྗོད་པ་ཆེད་དུ་རྗོད་པར་བྱེད་དོ་༎ དེ་ལ་སེམས་ཅན་ཞུགས་པར་རིག་ནས་འདི་ལྟ་སྟེ༏་མངལ་ན་གནས་པ་ཡོངས་སུ་སྨིན་པར་བྱ་བའི་ཕྱིར་། སྟེང་གི་ཁང་བཟང་གི་གཞིར་གྲང་བ་ན་གྲང་བའི་ཡོ་བྱད་དག་དང་། དྲོ་བ་ན་དྲོ་བའི་ཡོ་བྱད་དག་དང་། སྨན་པས་བཅས་པའི་ཟས་ཧ་ཅང་ཡང་མི་ཁ་བ་དང་། ཧ་ཅང་ཡང་མི་སྐྱུར་བ་དང་། ཧ་ཅང་ལན་ཚབ༹་མི་ཆེ་བ་དང་། ཧ་ཅང་མི་མངར་བ་དང་། ཧ་ཅང་མི་ཚ་བ་དང་། ཧ་ཅང་མི་བསྐ་བ་དང་། ཁ་བ་དང་། སྐྱུར་བ་དང་། ལན་ཚབ༹་དང་། མངར་བ་དང་། ཚ་བ་དང་། བསྐ་བ་རྣམ་པར་སྤངས་པའི་ཟས་དག་དང་། དོ་ཤལ་དང་། སེན་མོ་དོ་དང་། རྒྱན་གྱིས་ཀླུབས་པའི་ལུས་ལྷའི་བུ་མོ་དགའ་བའི་ཚལ་ན་རྣམ་པར་སྤྱོད་པ་ལྟ་བུ་དང་། ཁྲི་ནས་ཁྲིར་དང་ཁྲིའུར་ནས་ཁྲིའུར་རྒྱུ་ཞིང་ཤོད་ཀྱི་ས་གཞིར་མི་འབབ་པ་དང་། དེས་སྒྲ་ཡིད་དུ་མི་འོང་བ་ཅུང་ཟད་ཀྱང་མི་ཐོས་པར་གནོད་པ་མེད་པ་ཉིད་དུ་རིམ་གྲོ་བྱེད་དུ་འཛུད་དོ་༎
༄༢༢བ་དེ་ཟླ་བ་བརྒྱད་དམ་དགུ་འདས་ཏེ་། ཁྱེའུ་གཟུགས་བཟང་བ་བལྟ་ན་སྡུག་པ་། མཛེས་པ་གསལ་བ་གསེར་གྱི་མདོག་འདྲ་བ་། མགོ་གདུགས་ལྟ་བུ་དང་ལྡན་པ་། ལག་པ་རིང་བ་། དཔྲལ་བའི་དབྱེས་ཆེ་བ་། སྨིན་མ་འཛར་བ་། སྣའི་གཟེངས་མཐོ་བ་ཞིག་བཙས་སོ་༎ བཙས་ནས་དེའི་ཉེ་དུ་དག་འདུས་ཤིང་ལྷགས་ནས་། ཉི་མ་བདུན་གསུམ་ཉི་ཤུ་རྩ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས་། ཁྱེའུའི་མིང་ཅིར་གདགས་ཤེས་མིང་འདོགས་པར་བྱེད་དོ་༎ ཁྱེའུ་འདི་ལྷ་པང་དུ་བླངས་ནས་ཐོབ་པས་། བྲམ་ཟེའི་ཁྱེའུ་འདིའི་མིང་བད་ནས་སྐྱེས་སུ་གདགས་སོ་སྙམ་ནས་། དེའི་མིང་པང་ནས་སྐྱེས་ཞེས་བྱ་བར་བཏགས་སོ་༎ གཞན་ཡང་མོའུ་དགལ་ཡ་ནའི་རིགས་ཡིན་པས་བྲམ་ཟེའི་ཁྱེའུ་འདིའི་མིང་མོའུ་དགལ་གྱི་བུར་གདགས་སོ་སྙམ་ནས་། དེའི་མིང་མོའུ་དགལ་གྱི་བུ་ཞེས་བྱ་བར་ཡང་བཏགས་སོ་༎ དེ་ན་ཁ་ཅིག་གིས་ནི་བྲམ་ཟེའི་ཁྱེའུ་མོའུ་དགལ་གྱི་བུ་ཞེས་བྱ་བར་ཤེས་སོ་༎ ཁ་ཅིག་གིས་ནི་བྲམ་ཟེའི་ཁྱེའུ་བང་ནས་སྐྱེས་ཞེས་བྱ་བར་ཤེས་སོ་༎ བྲམ་ཟེའི་ཁྱེའུ་པང་ནས་སྐྱེས་མ་མ་བརྒྱད་པོ་པང་ན་འཚོ་བའི་མ་མ་གཉིས་དང་། ནུ་མ་སྣུན་པའི་མ་མ་གཉིས་དང་། དྲི་མ་འཕྱི་བའི་མ་མ་གཉིས་དང་། རྩེ་གྲོགས་ཀྱི་མ་མ་གཉིས་ལ་རྗེས་སུ་གཏད་དོ་༎ དེ་མ་མ་བརྒྱད་པོ་དག་གིས་འོ་མ་དང་། ཞོ་དང་། མར་སར་དང་། ཞུན་མར་དང་། མར་གྱི་སྙིང་ཁུ་དང་། གཞན་ཡང་ཡོ་བྱད་ཀྱི་བྱེ་བྲག་གཙོ་བོ་གཙོ་བོ་དག་གིས་སྲིད་བར་བྱེད་། སྐྱེད་བར་བྱེད་ཅིང་།
རྫིང་ན་གནས་པའི་༄༢༣ཨ་༌༎ པདམ་བཞིན་དུ་མྱུར་དུ་སྐྱེད་པར་བྱེད་དོ་༎ དེ་གང་གི་ཚེ་ཆེན་པོར་གྱུར་པ་དེའི་ཚེ་། ཡི་གེ་དང་། གྲངས་དང་། རྩིས་དང་། དབྱུང་བ་དང་། གཞུག་པ་དང་། གཞག་པ་དང་། འབྱེད་པ་དང་། ཀློག་པའི་ཕ་རོལ་ཏུ་སོན་ཅིང་། དེའི་ཚེ་ན་བྲམ་ཟེའི་སྤྱོད་ཚུལ་དང་། སྤྱོད་པ་དང་། གཙང་སྦྲ་དང་། ཀུན་ཏུ་སྤྱོད་པ་དང་། ཐལ་བ་བླང་བ་དང་། བྱ་མ་བུམ་བླང་བ་དང་། ས་བླང་བ་དང་། ལག་སྟངས་དང་། ཐོར་ཚུགས་དང་། རབ་བསྔགས་བྱ་བ་དང་། ཀྱེ་ཞེས་བྱ་བ་དང་། ངེས་བརྗོད་ཀྱི་རིག་བྱེད་དང་། མཆོད་སྦྱིན་གྱི་རིག་བྱེད་དང་། སྙན་ཚིག་གི་རིག་བྱེད་དང་། སྲིད་སྲུང་གི་རིག་བྱེད་དང་། བྲམ་ཟེའི་ལས་དྲུག་པོ་མཆོད་སྦྱིན་བྱེད་པ་དང་། མཆོད་སྦྱིན་བྱེད་དུ་འཇུག་པ་དང་། ཀློག་པ་དང་། ཀློག་ཏུ་འཇུག་པ་དང་། སྦྱིན་པ་དང་། ལེན་པ་ལ་མཁས་པའི་བྲམ་ཟེའི་རིག་བྱེད་དང་། རིག་བྱེད་ཀྱི་ཡན་ལག་གི་ཕ་རོལ་ཏུ་སོན་པ་མེ་ལྟ་བུའི་ཤེས་པས་རང་གི་སྨྲ་བ་གསལ་བར་བྱེད་པ་། གཞན་གྱི་སྨྲ་བ་ཚར་གཅོད་ནུས་པར་གྱུར་ཏོ་༎ དེ་ཕས་རིག་པའི་གནས་ཐམས་ཅད་སློབ་ཏུ་བཅུག་གོ་༎ དེ་དུས་གཞན་ཞིག་ན་ཕ་དང་ལྷན་ཅིག་རིག་བྱེད་འདོན་པར་བྱེད་པ་ན་སྨྲས་པ་། ཡབ་འདིའི་དོན་ཅི་ལགས་། བུ་། ཁོ་བོས་ཀྱང་སྨྲས་པ་། འདིའི་དོན་མི་ཤེས་ཏེ་། འདི་ལྟར་གསང་ཚིག་གི་གཞི་འདི་དག་ནི་སྔོན་གྱི་དྲང་སྲོང་རྣམས་ཀྱིས་བསྟོད་པ་བསྒྲགས་པ་ཡང་དག་པར་སྦྱར་བ་སྟེ་། དེ་དག་ནི་ད་ལྟར་བྲམ་ཟེ་རྣམས་ཀྱང་རྗེས་སུ་སྒྲོགས་ཤིང་རྗེས་སུ་རྗོད་པར་བྱེད་དོ་༎
ཡབ་གསང་ཚིག་གི་གཞི་སྔོན་གྱི་དྲང་སྲོང་རྣམས་ཀྱིས་༄༢༣བ་བསྟོད་པ་བསྒྲགས་པ་ཡང་དག་པར་སྦྱར་བ་གང་དག་ད་ལྟར་བྲམ་ཟེ་རྣམས་རྗེས་སུ་སྒྲོགས་ཤིང་། རྗེས་སུ་བརྗོད་པ་དེ་དག་དོན་མ་མཆིས་པ་ལགས་སྙམ་མམ་། ཅི་འདི་ལྟར་སྨྲས་པ་། འདིའི་དོན་ནི་འདི་ལགས་སོ་༎ བྲམ་ཟེ་གྲུ་འཛིན་ཡིད་དགའ་ཞིང་ཡིད་དགའ་ནས་བསམས་པ་། བུའི་བྱ་བ་ནི་འདི་ལྟ་སྟེ་ཕའི་གཞུང་སྲོངས་པར་བྱ་བའམ་། ཁྱད་པར་ལྷག་པར་རྟོགས་པར་བྱ་བ་དེ་ཙམ་དུ་ཟད་ན་། བྲམ་ཟེའི་ཁྱེའུ་འདིས་ནི་བདག་པས་ཁྱད་པར་ལྷག་པར་རྟོགས་སོ་སྙམ་ནས་། བྲམ་ཟེའི་ཁྱེའུ་ལྔ་བརྒྱ་ཙམ་བྲམ་ཟེའི་གསང་ཚིག་དག་ཀློག་ཏུ་འཇུག་པ་དེ་དག་ཀྱང་། དེས་ཡིད་དགའ་ཞིང་ཡིད་དགའ་བས་དེ་ཉིད་ལ་གཏད་དོ་༎ བྲམ་ཟེའི་ཁྱེའུ་པང་ནས་སྐྱེས་བྲམ་ཟེའི་ཁྱེའུ་ལྔ་བརྒྱ་ཙམ་བྲམ་ཟེའི་གསང་ཚིག་དག་ཀློག་ཏུ་འཇུག་གོ་། བྲམ་ཟེའི་ཁྱེའུ་རྣམས་ཀྱིས་ཀུན་ཏུ་སྤྱོད་པ་ནི་འདི་ཡིན་ཏེ་། གང་གི་ཚེ་མི་ཀློག་པར་གྱུར་པ་དེའི་ཚེ་ན་། ལན་འགའ་ནི་ཆུ་ངོགས་སུ་ཉེ་རེག་བྱེང་དུ་འདོང་ངོ་༎ ལན་འགའ་ནི་གྲོང་ཁྱེར་ལྟར་འདོང་ངོ་༎ ལན་འགའ་ནི་ཡམ་སྲེག་ཤིང་ཐུར་འདོང་ངོ་༎ ཇི་ཙམ་དུས་གཞན་ཞིག་ན་དེ་དག་མི་ཀློག་པར་གྱུར་ནས་དེའི་ཚེ་དེ་དག་གྲོང་ཁྱེར་ལྟར་དོང་བ་དང་། བྲམ་ཟེའི་ཁྱེའུ་ཉེ་རྒྱལ་གྱིས་བྲམ་ཟེའི་ཁྱེའུ་དག་གསང་ཚིག་དག་ཀློག་ཅིང་མདུན་དུ་འདོང་ངོ་༎ བྲམ་ཟེའི་ཁྱེའུ་པང་ནས་སྐྱེས་ཀྱི་བྲམ་ཟེའི་ཁྱེའུ་དག་ཀྱང་གསང་ཚིག་དག་ཀློག་ཅིང་ཕྱི་བཞིན་འབྲང་ཞིང་འདོང་ངོ་༎ བྲམ་ཟེའི་ཁྱེའུ་པང་ནས་སྐྱེས་ཀྱི་བྲམ་ཟེའི་ཁྱེའུ་དེ་དག་གིས་བྲམ་ཟེའི་ཁྱེའུ་ཉེ་རྒྱལ་གྱིས་བྲམ་ཟེའི་ཁྱེའུ་དེ་དག་གསང་ཚིག་གི་གཞི་དག་ཀློག་པ་ཐོས་ནས་དེ་དག་གིས་སྨྲས་པ་།
ཅིའི་ཕྱིར་ཁྱེད་ཅག་༄༢༤ཨ་༌༎ གསང་ཚིག་གི་གཞི་དག་ཉམས་པར་བྱས་ཏེ་ཀློག་། དེ་དག་གིས་སྨྲས་པ་། ཇི་ལྟར་བཀླག་པར་བྱ་། གསང་ཚིག་གི་གཞི་འདི་དག་ནི་འདི་དང་འདི་སྐད་ཅེས་བཀླག་པར་བྱའོ་༎ དེ་དག་གིས་སྨྲས་པ་། ཁྱེད་ཅག་གིས་སུ་ལས་གསང་ཚིག་གི་གཞི་འདི་དག་བཀླགས་། དེ་དག་གིས་སྨྲས་པ་། གང་གིས་དེ་མི་ཤེས་པ་དེས་ནི་། ཉི་མ་དང་ཟླ་བ་གཉིས་མི་ཤེས་པ་ཡིན་ནོ་༎ གྲོང་ན་ལ་ད་ན་བྲམ་ཟེ་སྐར་རྒྱལ་ཞེས་བྱ་བ་ཞིག་འདུག་པ་དེའི་བུ་བྲམ་ཟེའི་ཁྱེའུ་ཉེ་རྒྱལ་ཞེས་བྱ་བ་དེ་ལས་བདག་ཅག་གིས་བཀླགས་སོ་༎ ཁྱེད་ཅག་གིས་ཀྱང་སུ་ལས་གསང་ཚིག་གི་གཞི་འདི་དག་བཀླགས་། དེ་དག་གིས་སྨྲས་པ་། གང་གིས་དེ་མི་ཤེས་པ་དེས་ཀྱང་ཉི་མ་དང་ཟླ་བ་གཉིས་མི་ཤེས་པ་ཡིན་ནོ་༎ གྲོང་ཤིང་ཐགས་ཅན་ན་བྲམ་ཟེ་མདུན་ན་འདོན་གྲུ་འཛིན་ཅེས་བྱ་བ་ཞིག་འདུག་པ་དེའི་བུ་། བྲམ་ཟེའི་ཁྱེའུ་པང་ནས་སྐྱེས་ཞེས་བྱ་བ་དེ་ལས་བདག་ཅག་གིས་བཀླགས་སོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་གྱི་བྲམ་ཟེའི་ཁྱེའུ་རྣམས་པ་གོང་ཞིང་མི་དགའ་བ་དང་། མི་འཇིགས་པ་མེད་པར་གྱུར་ཏེ་། བྲམ་ཟེའི་ཁྱེའུ་ཉེ་རྒྱལ་ག་ལ་བ་དེར་དོང་བ་དང་། དེས་ཐག་རིང་པོ་ཁོ་ན་ནས་མཐོང་ནས་སྨྲས་པ་། བྲམ་ཟེའི་ཁྱེའུ་དག་འདི་ལྟ་ཅི་ཉེས་། མཁན་པོ་ཅང་མ་ནོངས་སོ་༎ དེས་ཚིགས་སུ་བཅད་པ་སྨྲས་པ་། བསམ་པ་ནང་ན་ཡོད་པ་ཀུན་༎ ཕྱི་རོལ་ནས་ནི་ཉེ་བར་དམིགས་༎ སྐད་མདོག་དབང་པོའི་རྣམ་པ་དག་། རྣམ་པར་སྦ་བར་མི་ནུས་སོ་༎ བྲམ་ཟེའི་ཁྱེའུ་དག་གོར་མ་ཆགས་པར་ཅི་ཞིག་ཉེས་སོ་༎
དེ་དག་གིས་སྐབས་དེ་རྒྱས་པར་བརྗོད་༄༢༤བ་པ་དང་། དེས་སྨྲས་པ་། བྲམ་ཟེའི་ཁྱེའུ་དག་དེ་དེ་བཞིན་ཏེ་། ཇི་ལྟར་བྲམ་ཟེའི་ཁྱེའུ་དེ་དག་གསང་ཚིག་གི་གཞི་དེ་དག་ཀློག་པ་བཞིན་དུ་དེ་དག་བཀླག་པར་བྱ་བ་ཡིན་མོད་ཀྱི་། ཁོ་བོས་རིག་བྱེད་རིང་པོ་རིང་པོ་གང་དག་ཡིན་པ་དེ་དག་ནི་ཐུང་ངུར་རྣམ་པར་བཞག་། རིག་བྱེད་ཐུང་ངུ་ཐུང་ངུ་གང་དག་ཡིན་པ་དེ་དག་ནི་རིང་པོར་རྣམ་པར་བཞག་སྟེ་། ཚིག་དང་ཡི་གེ་ཕྲི་ཞིང་དོན་དང་ངེས་པའི་ཚིག་ཏུ་རྣམ་པར་བཞག་གོ་༏བྲམ་ཟེའི་ཁྱེའུ་པང་ནས་སྐྱེས་ཀྱི་བྲམ་ཟེའི་ཁྱེའུ་རྣམས་ཀྱང་སྤ་གོང་ཞིང་མི་དགའ་བ་དང་། མི་འཇིགས་པ་མེད་པར་གྱུར་ཏེ་། བྲམ་ཟེའི་ཁྱེའུ་པང་ནས་སྐྱེས་ག་ན་བ་དེར་དོང་བ་དང་། དེས་ཀྱང་ཐག་རིང་པོ་ཁོ་ན་ནས་མཐོང་ནས་སྨྲས་པ་། བྲམ་ཟེའི་ཁྱེའུ་དག་འདི་ལྟ་ཅི་ཉེས་། མཁན་པོ་ཅང་མ་ནོངས་སོ་༎ དེས་ཀྱང་ཚིགས་སུ་བཅད་པ་སྨྲས་པ་། བསམ་པ་ནང་ན་ཡོད་པ་ཀུན་༎ ཕྱེ་རོལ་ནས་ནི་ཉེ་བར་དམིགས་༎ སྐད་མདོག་དབང་པོའི་རྣམ་པ་དག་། རྣམ་པར་སྦ་བར་མི་ནུས་སོ་༎ བྲམ་ཟེའི་ཁྱེའུ་དག་གོར་མ་ཆག་པར་ཅི་ཞིག་ཉེས་སོ་༎ དེ་དག་གིས་སྐབས་དེ་རྒྱས་པར་བརྗོད་པ་དང་། དེས་སྨྲས་པ་། བྲམ་ཟེའི་ཁྱེའུ་དག་དེ་དེ་བཞིན་ཏེ་། ཇི་ལྟར་བདག་ཅག་གསང་ཚིག་གི་གཞི་དེ་དག་ཀློག་པ་དེ་བཞིན་དུ་། དེ་དག་བཀླག་པར་བྱ་བ་ཡིན་མོད་ཀྱི་། བྲམ་ཟེའི་ཁྱེའུ་དེ་ཤེས་རབ་ཅན་ཡིན་པས་། དེས་རིག་བྱེད་རིང་པོ་རིང་པོ་གང་དག་ཡིན་པ་དེ་དག་ནི་ཐུང་ངུར་རྣམ་པར་བཞག་གོ་༎ རིག་བྱེད་ཐུང་ངུ་ཐུང་ངུ་གང་དག་ཡིན་པ་དེ་དག་ནི་། རིང་པོར་རྣམ་པར་བཞག་སྟེ་།
ཚིག་དང་ཡི་གེ་ཕྲི་ཞིང་དོན་དང་ངེས་པའི་ཚིག་༄༢༥ཨ་༌༎ ཏུ་རྣམ་པར་བཞག་གོ་། དེ་གཉིས་གཅིག་གིས་གཅིག་ཐོས་མ་ཐག་ཁོ་ནར་མཐོང་འདོད་པར་གྱུར་ནས་། བྲམ་ཟེའི་ཁྱེའུ་ཉེ་རྒྱལ་ཕའི་གན་དུ་སོང་སྟེ་། ཕྱིན་ནས་སྨྲས་པ་། ཡབ་བདག་གྲོང་ཤིང་ཐགས་ཅན་དུ་མཆི་འཚལ་ལོ་༎ ཅི་ཞིག་གི་ཕྱིར་བྲམ་ཟེ་མདུན་ན་འདོན་གྲུ་འཛིན་ཅེས་བགྱི་བ་ཞིག་མཆིས་པ་དེའི་བུ་བྲམ་ཟེའི་ཁྱེའུ་པང་ནས་སྐྱེས་ཞེས་བགྱི་བ་དེ་བལྟ་བའི་སླད་དུའོ་༎ བུ་དེ་ཁྱོད་པས་ཆེས་ཤེས་རབ་ཅན་ཞིག་ཡིན་ནམ་། ཅི་ཡབ་དེ་ནི་བདག་པས་ཆེས་ཤེས་རབ་ཅན་མ་ལགས་ཏེ་། འདི་ལྟར་དེ་ནི་ཆེས་ཕྱུག་པ་ལགས་སོ་༎ དེས་ཚིགས་སུ་བཅད་པ་སྨྲས་པ་། མི་གང་རིགས་ཀྱིས་རྒན་པ་དང་༎ ན་ཚོད་རྒན་དང་ནོར་གྱིས་རྒན་༎ དེ་ཀུན་ཐོས་པས་རྒན་པ་ཡི་༎ སྒོ་ན་དོན་ཀུན་གཉེར་བ་སྡོད་༎ བུ་གལ་ཏེ་དེ་འོང་ན་ཐོས་པས་བགོ་བཤའ་བྱའི་། བགྲོད་པར་ནི་མི་བྱའོ་༎ བྲམ་ཟེའི་ཁེའུ་པང་ནས་སྐྱེས་ཀྱང་ཕའི་གན་དུ་སོང་སྟེ་ཕྱིན་ནས་སྨྲས་པ་། ཡབ་བདག་གྲོང་ན་ལ་དར་མཆི་འཚལ་ལོ་༎ ཅི་ཞིག་གི་ཕྱིར་དེ་ན་བྲམ་ཟེ་སྐར་རྒྱལ་ཞེས་བགྱི་བ་ཞིག་མཆིས་པ་དེའི་བུ་བྲམ་ཟེའི་ཁྱེའུ་ཉེ་རྒྱལ་ཞེས་བགྱི་བ་དེ་བལྟ་བའི་སླད་དུའོ་༎ བུ་དེ་ཁྱོད་པས་ཆེས་ཕྱུག་པ་ཞིག་ཡིན་ནམ་ཅི་། ཡབ་དེ་ནི་བདག་པས་ཆེས་ཕྱུག་པ་མ་ལགས་ཏེ་། འདི་ལྟར་དེ་ནི་ཆེས་ཤེས་རབ་ཅན་ལགས་སོ་༎ དེས་ཀྱང་ཚིགས་སུ་བཅད་པ་སྨྲས་པ་། མི་གང་རིགས་ཀྱིས་རྒན་པ་དང་༎ ན་ཚོད་རྒན་དང་ཐོས་པས་རྒན་༎ དེ་ཀུན་ནོར་གྱིས་རྒན་པ་ཡི་༎ སྒོ་ན་ཅི་བྱ་སྙམ་པས་སྡོད་༎
བུ་གལ་༄༢༥བ་ཏེ་འོང་ན་ནོར་གྱི་བགོ་བཤའ་བྱའི་། བགྲོད་པར་ནི་མི་བྱའོ་༎ ཇི་ཙམ་དུས་གཞན་ཞིག་ན་རྒྱལ་པོའི་ཁབ་ཏུ་ཀླུའི་རྒྱལ་པོ་རི་བོ་དང་ཡིད་འོད་གཉིས་ཀྱི་དུས་སྟོན་ལ་བབ་བོ་༎ རྒྱལ་པོ་གཟུགས་ཅན་སྙིང་པོའི་ཀུན་ཏུ་སྤྱོད་པ་ནི་། གང་གི་ཚེ་ཀླུའི་རྒྱལ་པོ་རི་བོ་དང་ཡིད་འོང་གཉིས་ཀྱི་དུས་སྟོན་ལ་བབ་པ་དེའི་ཚེ་ན་། བདག་ཉིད་ཀྱིས་ཉམས་སུ་མྱོང་བར་བྱེད་པའམ་། ཡང་ན་གཞོན་ནུ་མ་སྐྱེས་དགྲ་གཏོང་བར་བྱེད་དོ་༎ ཇི་ཙམ་དུས་གཞན་ཞིག་ན་རྒྱལ་པོ་གཟུགས་ཅན་སྙིང་པོ་ལ་བྱ་བ་ཅུང་ཞིག་བྱུང་ནས་དེས་གཞོན་ནུ་མ་སྐྱེས་དགྲ་ལ་སྨྲས་པ་། བུ་སོང་ལ་ཀླུའི་རྒྱལ་པོ་རི་བོ་དང་ཡིད་འོང་གཉིས་ཀྱི་དུས་སྟོང་ཉམས་སུ་མྱོང་བར་གྱིས་ཤིག་། བྲམ་ཟེ་གྲུ་འཛིན་གྱིས་རྒྱལ་པོ་གཟུགས་ཅན་སྙིང་པོས་གཞོན་ནུ་མ་སྐྱེས་དགྲ་ཀླུའི་རྒྱལ་པོ་རི་བོ་དང་ཡིད་འོང་གཉིས་ཀྱི་དུས་སྟོན་ཉམས་སུ་མྱོང་བར་བྱེད་དུ་བཏང་བ་ཐོས་ནས་། དེས་བསམས་པ༏་གཞོན་ནུ་མ་སྐྱེས་དགྲ་འདི་ཡབ་འདས་ནས་རྒྱལ་པོར་འགྱུར་ལ་། བྲམ་ཟེའི་ཁྱེའུ་པང་ནས་སྐྱེས་འདི་ཡང་བདག་འདས་ནས་མདུན་ན་འདོན་དུ་འགྱུར་བས་། དེ་བསྟེན་ན་དུས་སུ་འབྲས་བུ་སྟེར་བར་འགྱུར་རོ་སྙམ་ནས་། དེས་བྲམ་ཟེའི་ཁྱེའུ་པང་ནས་སྐྱེས་ལ་སྨྲས་པ་། བུ་སོང་ལ་ཀླུའི་རྒྱལ་པོ་རི་བོ་དང་ཡིད་འོང་གཉིས་ཀྱི་དུས་སྟོན་ཉམས་སུ་མྱོང་བར་གྱིས་ལ་། དེ་ན་སྟན་བཞི་པོ་རྒྱལ་པོའི་སྟན་དང་། མདུན་ན་འདོན་གྱི་སྟན་དང་། རྒོལ་བའི་སྟན་དང་། མཆོག་ཐོབ་པའི་སྟན་བཤམས་པ་ལས་ཁྱོད་ཀྱིས་རྒྱལ་པོའི་གདན་གཅིག་པོ་ཞོག་ལ་། མདུན་ན་འདོན་གྱི་སྟན་ལ་འདུག་ཅིག་།
དེ་དེར་སོང་ནས་༄༢༦ཨ་༌༎ རྒྱལ་པོའི་སྟན་གཅིག་པུ་བཞག་སྟེ་། མདུན་ན་འདོན་གྱི་སྟན་ལ་འདུག་གོ་། བྲམ་ཟེ་སྐར་རྒྱལ་གྱིས་ཀྱང་རྒྱལ་པོ་གཟུགས་ཅན་སྙིང་པོས་གཞོན་ནུ་མ་སྐྱེས་དགྲ་ཀླུའི་རྒྱལ་པོ་རི་བོ་དང་ཡིད་འོང་གཉིས་ཀྱི་དུས་སྟོན་ཉམས་སུ་མྱོང་བར་བྱེད་དུ་བཏང་བ་ཐོས་ནས་། དེས་ཀྱང་བྲམ་ཟེའི་ཁྱེའུ་ཉེ་རྒྱལ་ལ་སྨྲས་པ་། བུ་སོང་ལ་ཀླུའི་རྒྱལ་པོ་རི་བོ་དང་ཡིད་འོང་གཉིས་ཀྱི་དུས་སྟོན་ཉམས་སུ་མྱོང་བར་གྱིས་ལ་། དེ་ན་སྟན་བཞི་པོ་རྒྱལ་པོའི་སྟན་དང་། མདུན་ན་འདོན་གྱི་སྟན་དང་། རྒོལ་བའི་སྟན་དང་། མཆོག་ཐོབ་པའི་སྟན་བཤམས་པ་ལས་། ཁྱོད་ཀྱིས་རྒྱལ་པོའི་སྟན་དང་། མདུན་ན་འདོན་གྱི་སྟན་ཞོག་ལ་། མཆོག་ཐོབ་པའི་སྟན་ལ་དབྱིག་གུ་དང་རིལ་བ་ཞོག་སྟེ་། རྒོལ་བའི་སྟན་ལ་འདུག་ཅིག་། ཇི་ཙམ་ན་ཉི་མ་འཆར་བ་ནས་ཇི་ཙམ་ན་ནུབ་པར་འགྱུར་བ་དེའི་བར་དུ་ཁྱོད་དང་འདྲ་བའི་རྒོལ་བ་གཞན་མེད་དོ་༎ དེ་ཡང་སོང་སྟེ་རྒྱལ་པོའི་སྟན་དང་། མདུན་ན་འདོན་གྱི་སྟན་བཞག་སྟེ་། མཆོག་ཐོབ་པའི་སྟན་ལ་དབྱིག་གུ་དང་རིལ་བ་བཞག་སྟེ་། རྒོལ་བའི་སྟན་ལ་འདུག་གོ་། རོལ་མོའི་སྒྲ་དག་བྱུང་བ་ན་། གར་མཁན་དག་གིས་ཏོ་ཏ་ཀའི་རྒྱུད་དུ་གླུ་བླངས་པ་དང་། མི་དག་གིས་བྲོ་བརྡུང་བ་དང་། གླུ་བླང་བར་བརྩམས་པ་ན་། བྲམ་ཟེའི་ཁྱེའུ་དེ་གཉིས་དབང་པོ་དག་ཕྱིར་བླན་ཏེ་འཁོད་པ་སྐྱེ་བོ་ཕལ་པོ་ཆེའི་ཚོགས་ཀྱིས་མཐོང་ནས་དེ་དག་གིས་སྨྲས་པ་། བྲམ་ཟེའི་ཁྱེའུ་འདི་གཉིས་ཡང་ན་ནི་བླུན་པོ་ཆེན་པོ་གཉིས་ཤིག་གོ་། ཡང་ན་ནི་ཤེས་པས་མི་འཁྲུགས་པ་གཉིས་ཤིག་གོ་།
རོལ་མོའི་སྒྲ་༄༢༦བ་དག་ཞི་ཞིང་མི་དག་གིས་བྲོ་བརྡུང་ཞིང་གླུ་བླངས་ཏེ་དོང་བ་དང་། བྲམ་ཟེའི་ཁྱེའུ་པང་ནས་སྐྱེས་ཀྱིས་བྲམ་ཟེའི་ཁྱེའུ་ཉེ་རྒྱལ་ལ་སྨྲས་པ་། ཇི་ལྟར་ཁྱོད་ལ་བྲོ་ལེགས་པར་བརྡུངས་པ་དང་། གླུ་ལེགས་པར་བླངས་པ་དང་། རོལ་མོའི་སྒྲ་ལེགས་པར་བསྒྲགས་པར་སྣང་ངམ་། དེས་སྨྲས་པ་། གང་གི་མཐོང་བའམ་ཐོས་པ་ལ་སྣང་ངོ་༎ དེས་སྨྲས་པ་། དབང་པོ་ནང་ནས་བསྡུས་པ་དག་གིས་མི་མཐོང་བ་ནི་བདེན་ན་ཇི་ལྟར་མ་ཐོས་། དེས་ཚིགས་སུ་བཅད་པ་སྨྲས་པ་། ཤི་ལྤགས་ཤི་བའི་རྒྱུས་པ་དང་༎ འཆི་འགྱུར་བཞད་གད་འཇོ་སྒེག་གི་། འཆི་བའི་སྐྱེ་བོ་འདུས་པ་ལ་༎ མཁས་པ་སུ་ཞིག་བག་མེད་བྱེད་༎ དེས་སྨྲས་པ་། ཁྱོད་ཉེ་རྒྱལ་ཡིན་ནམ་། ཁོ་བོ་སྐྱེ་བོ་དག་གིས་དེ་ལྟར་ཤེས་སོ་༎ བྲམ་ཟེའི་ཁྱེའུ་ཉེ་རྒྱལ་གྱིས་ཀྱང་བྲམ་ཟེའི་ཁྱེའུ་པང་ནས་སྐྱེས་ལ་སྨྲས་པ་། ཇི་ལྟར་ཁྱོད་ལ་ཡང་བྲོ་ལེགས་པར་བརྡུངས་པ་དང་། གླུ་ལེགས་པར་བླངས་པ་དང་། རོལ་མོའི་སྒྲ་ལེགས་པར་བསྒྲགས་པ་སྣང་ངམ་། དེས་ཀྱང་སྨྲས་པ་། གང་གིས་མཐོང་བའམ་ཐོས་པ་ལ་སྣང་ངོ་༎ དེས་སྨྲས་པ་། དབང་པོ་ནང་དུ་བསྡུས་པ་དག་གིས་མ་མཐོང་བ་ནི་བདེན་ན་ཇི་ལྟར་མ་ཐོས་། དེས་ཀྱང་ཚིགས་སུ་བཅད་པ་སྨྲས་པ་། རྒྱན་རྣམས་ཐམས་ཅད་ཁུར་ཡིན་ཏེ་༎ གར་རྣམས་ཐམས་ཅད་མཐོ་འཚམ་པ་༎ གླུ་རྣམས་ཐམས་ཅད་ཀྱལ་བ་སྟེ་༎ གཟུགས་ཀུན་མི་རྟག་ཉིད་ཡིན་ནོ་༎ དེས་སྨྲས་པ་། ཁྱོད་པང་ནས་སྐྱེས་ཡིན་ནམ་། ཁོ་བོ་སྐྱེ་བོ་དག་གིས་དེ་ལྟར་ཤེས་སོ་༎ བྲམ་ཟེའི་ཁྱེའུ་ཉེ་རྒྱལ་གྱིས་བྲམ་ཟེའི་ཁྱེའུ་པང་ནས་སྐྱེས་ལ་སྨྲས་པ་།
ཚུར་ཤོག་༄༢༧ཨ་༌༎ བདག་ཅག་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་༎ དེས་སྨྲས་པ་། བྲམ་ཟེའི་ཁྱེའུ་གང་གི་དོན་དུ་མཆོད་སྦྱིན་སྦྱིན་པར་བྱེད་། སྦྱིན་སྲེག་སྲེག་པར་བྱེད་། དཀའ་ཐུབ་ཀྱིས་གདུང་བར་བྱེད་པའི་མདུན་ན་འདོན་དེ་བདག་གི་ལག་མཐིལ་དུ་འོངས་ཤིང་། གླང་པོ་ཆེས་འགྲོ་བའི་རིགས་སུ་སྐྱེས་ན་། ཅིའི་ཕྱིར་རབ་ཏུ་འབྱུང་། དེས་ཚིགས་སུ་བཅད་པ་སྨྲས་པ་། ལྗོན་ཤིང་རྡིབ་པར་འགྱུར་བའི་ཚེ་༎ ཡལ་ག་འདབ་མས་ཅི་ཞིག་བྱེད་། དེ་བཞིན་སྐྱེས་བུ་འཆི་བའི་ཚེ་༎ ཡོངས་སུ་གཟུང་བས་ཅི་ཞིག་བྱེད་༎ ཚུར་ཤོག་བདག་ཅག་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་༎ དེས་སྨྲས་པ་། ཇེ་ཕ་མ་ལ་དྲི་བར་བྱའོ་༎ བྲམ་ཟེའི་ཁྱེའུ་པང་ནས་སྐྱེས་ཕ་མ་གཉིས་ག་ལ་བ་དེར་སོང་སྟེ་ཕྱིན་ནས་སྨྲས་པ་། ཡབ་ཡུམ་མཁྱེན་པར་མཛོད་ཅིག་། བདག་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་༎ བུ་གང་གི་དོན་དུ་མཆོད་སྦྱིན་སྦྱིན་པར་བྱེད་། སྦྱིན་སྲེག་སྲེག་པར་བྱེད་། དཀའ་ཐུབ་ཀྱིས་གདུང་པར་བྱེད་པའི་མདུན་ན་འདོན་དེ་ཁྱོད་ཀྱི་ལག་མཐིལ་དུ་འོངས་ཤིང་། གླང་པོ་ཆེས་འགྲོ་བའི་རིགས་སུ་སྐྱེ་ན་། ཅིའི་ཕྱིར་རབ་ཏུ་འབྱུང་། དེས་ཚིགས་སུ་བཅད་པ་སྨྲས་པ་། ནགས་ན་ཤིང་ཤུན་རཙབ༹་གྱོན་ཞིང་༎ རྩ་བ་འབྲས་བུ་འཆའ་བ་དང་༎ རི་དབ༹གས་སྡུག་པ་རྣམས་དང་ནི་༎ ལྷན་ཅིག་གནས་པ་མཆོག་ལགས་ཀྱི་༎ འཇིག་རྟེན་ཕ་རོལ་འཇིག་བྱེད་པའི་༎ མཁས་པས་རྒྱལ་སྲིད་སླད་དུ་ནི་༎ གསོད་དང་འཆིང་དང་རྡེག་པ་དག་།
བགྱིད་པ་དེ་ལྟ་མ་༄༢༧བ་ལགས་སོ་༎ དེ་གཉིས་ཀྱིས་སྨྲས་པ་། བུ་ཁྱོད་ངེད་ཀྱི་བུ་གཅིག་པ་སྡུག་པ་ཡིད་དུ་འོང་བ་། བཟོད་པ་། མཐོང་ན་མི་མཐུན་པ་མེད་པ་ཡིན་པས་། ཁྱོད་ཤི་བར་གྱུར་ན་ངེད་མི་འདོད་བཞིན་དུ་འབྲལ་གྲང་། གསོན་བཞིན་དུ་བཏང་བ་ལྟ་སྨོས་ཀྱང་ཅི་འཚལ་། ཡབ་ཡུམ་གལ་ཏེ་གནང་ན་དེ་ལྟ་ན་ལེགས་། གལ་ཏེ་མི་གནང་ན་དེང་སླན་ཆད་བདག་། འཚལ་མ་ཡང་མི་འཚལ་། ཕྱག་ཀྱང་མི་འཚལ་ལོ༏་༏བུ་གཞོན་ནུ་མི་གནང་གིས་ཇི་སྲིད་ངེད་གསོན་གྱི་བར་དུ་ཁྱོད་ངེད་ཀྱི་མིག་ལམ་དུ་འདུག་ལ་། བྱ་བ་གཞན་མ་སེམས་ཤིག་། དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱིས་། ཉི་མ་གཅིག་ཀྱང་ཟན་གཅད་པར་བྱས་སོ་༎ གཉིས་དང་གསུམ་ནས་དྲུག་གི་བར་དུ་ཡང་ཟན་གཅད་པར་བྱས་སོ་༎ དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱི་ཕ་མ་གཉིས་། བྲམ་ཟེའི་ཁྱེའུ་པང་ནས་སྐྱེས་ག་ལ་བ་དེར་སོང་སྟེ་ཕྱིན་ནས་། བྲམ་ཟེའི་ཁྱེའུ་པང་ནས་སྐྱེས་ལ་འདི་སྐད་ཅེས་སྨྲས་སོ་༎ བུ་གཞོན་ནུ་ཤེས་པར་གྱིས་ཤིག་། ཁྱོད་ནི་ཤིན་ཏུ་གཞོན་པ་བདེ་བ་འདོད་པ་ཡིན་པས་། ཁྱོད་ཀྱིས་སྡུག་བསྔལ་མི་ཤེས་ཏེ་ཚངས་པར་སྤྱོད་པ་སྤྱད་དཀའོ་༎ རབ་ཏུ་དབེན་པ་བྱ་དཀའོ་༎ གཅིག་པུ་ཉིད་ལ་མངོན་པར་དགའ་བར་དཀའོ་༎ གནས་མལ་དགོན་པ་ནགས་ཁྲོད་དང་། རི་དྲུང་དང་། བས་མཐའ་དག་ཏུ་གནས་པར་མནགས་པར་དཀའོ་༎ གཅིག་པུ་དགོན་པར་གནས་པ་ཡང་སྡུག་བསྔལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་རི་དབ༹གས་གདུག་པ་དང་ལྷན་ཅིག་གནས་པར་བྱ་དགོས་སོ་༎
ཁྱོད་ཀྱིས་ཇི་སྲིད་འཚོ་བའི་བར་དུ་གཞན་༄༢༨ཨ་༌༎ གྱིས་བྱིན་པས་འཚོ་བར་བྱ་དགོས་སོ་༎ ཁྱོད་ཀྱིས་ཇི་སྲིད་འཚོ་བའི་བར་དུ་མིའི་འདོད་པ་དག་ལས་དབེན་པར་བྱ་དགོས་སོ་༎ ཁྱོད་ཀྱིས་ཇི་སྲིད་འཚོ་བའི་བར་དུ་མིའི་དགའ་བ་དང་། རྩེད་མོ་དག་ལས་དབེན་པར་བྱ་དགོས་སོ་༎ བུ་གཞོན་ནུ་པང་ནས་སྐྱེས་ཚུར་ཤོག་། འདི་ཉིད་དུ་འདུག་ལ་འདོད་པ་དག་ལ་ཡང་ཡོངས་སུ་སྤྱོད་ཅིག་། སྦྱིན་པ་དག་ཀྱང་བྱིན་ཅིག་། བསོད་ནམས་དག་ཀྱང་གྱིས་ཤིག་། དེ་སྐད་སྨྲས་ཀྱང་བྲམ་ཟེའི་ཁྱེའུ་པང་ནས་སྐྱེས་ཅང་མི་སྨྲའོ་༎ བྲམ་ཟེའི་ཁྱེའུ་པང་ནས་སྐྱེས་ཀྱི་ཕ་མ་གཉིས་ཀྱིས་བྲམ་ཟེའི་ཁྱེའུ་པང་ནས་སྐྱེས་ལ་ལན་གཉིས་ལན་གསུམ་གྱི་བར་དུ་འདི་སྐད་ཅེས་སྨྲས་སོ་༎ བུ་གཞོན་ནུ་ཤེས་པར་གྱིས་ཤིག་། ཁྱོད་ནི་ཤིན་ཏུ་གཞོན་པ་བདེ་བ་འདོད་པ་ཡིན་པས་ཁྱོད་ཀྱི་སྡུག་བསྔལ་མི་ཤེས་ཏེ་། ཚངས་པར་སྤྱོད་པ་སྤྱད་དཀའོ་༎ རབ་ཏུ་དབེན་པར་བྱ་དཀའོ་༎ གཅིག་པུ་ཉིད་ལ་མངོན་པར་དགའ་བར་དཀའོ་༎ གནས་མལ་དགོན་པ་ནགས་ཁྲོད་དང་རི་དྲུང་དང་བས་མཐའ་དག་ཏུ་གནས་པ་ཁོང་དུ་ཆུད་པར་དཀའོ་༎ གཅིག་པུ་དགོན་པར་གནས་པ་སྡུག་བསྔལ་ལོ་༎ ཁྱོད་ཀྱི་ཇི་སྲིད་འཚོའི་བར་དུ་རི་དབ༹གས་གདུག་པ་དག་དང་ལྷན་ཅིག་གནས་པར་བྱ་དགོས་སོ་༎ ཁྱོད་ཀྱིས་ཇི་སྲིད་འཚོའི་བར་དུ་གཞན་གྱིས་བྱིན་པས་འཚོ་བར་བྱ་དགོས་སོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་འདོད་པ་དག་ལས་དབེན་པར་བྱ་དགོས་སོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་དགའ་བ་དང་། རྩེད་མོ་དག་ལས་དབེན་པར་བྱ་དགོས་སོ་༎
༄༢༨བ་བུ་གཞོན་ནུ་པང་ནས་སྐྱེས་ཚུར་ཤོག་། ཁྱོད་འདི་ཉིད་དུ་འདུག་ལ་འདོད་པ་དག་ལ་ཡོངས་སུ་སྤྱོད་ཅིག་། སྦྱིན་པ་དག་ཀྱང་བྱིན་ཅིག་། བསོད་ནམས་དག་ཀྱང་གྱིས་ཤིག་། དེ་སྐད་ལན་གཉིས་ལན་གསུམ་གྱི་བར་དུ་སྨྲས་ཀྱང་། བྲམ་ཟེའི་ཁྱེའུ་པང་ནས་སྐྱེས་ཅང་མི་སྨྲའོ་༎ དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱི་ཕ་མ་གཉིས་ཀྱིས་། བྲམ་ཟེའི་ཁྱེའུ་པང་ནས་སྐྱེས་ཀྱི་ཉེ་དུ་རྣམས་ལ་བསྒོ་བ་། ཀྱེ་ཉེ་དུ་དག་ཚུར་ཤོག་། བུ་གཞོན་ནུ་པང་ནས་སྐྱེས་སློང་ཞིག་། དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱི་ཉེ་དུ་དག་། བྲམ་ཟེའི་ཁྱེའུ་པང་ནས་སྐྱེས་ག་ལ་བ་དེར་སོང་སྟེ་ཕྱིན་ནས་། བྲམ་ཟེའི་ཁྱེའུ་པང་ནས་སྐྱེས་ལ་འདི་སྐད་ཅེས་སྨྲས་སོ་༎ སྲས་གཞོན་ནུ་མཁྱེན་པར་མཛོད་ཅིག་། ཁྱོད་ནི་ཤིན་ཏུ་གཞོན་པ་བདེ་བ་བཞེད་པ་ལགས་པས་། ཁྱོད་ཀྱིས་སྡུག་བསྔལ་མི་མཁྱེན་ཏེ་། ཚངས་པར་སྤྱོད་པ་སྤྱད་དཀའོ་༎ རབ་ཏུ་དབེན་པར་བགྱིད་དཀའོ་༎ གཅིག་པུ་ཉིད་ལ་མངོན་པར་དགའ་བར་དཀའོ་༎ གནས་མལ་དགོན་པ་ནགས་ཁྲོད་དང་། རི་དྲུང་དང་བས་མཐའ་དག་ཏུ་གནས་པ་ཁོང་དུ་ཆུད་པར་དཀའོ་༎ གཅིག་པུ་དགོན་པར་གནས་པ་སྡུག་བསྔལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་རི་དབ༹གས་གདུག་པ་དག་དང་ལྷན་ཅིག་གནས་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་གཞན་གྱིས་བྱིན་པས་འཚོ་བར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོ་བའི་བར་དུ་མིའི་འདོད་པ་དག་ལས་དབེན་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་དགའ་བ་དང་། རྩེད་མོ་དག་ལས་དབེན་པར་བགྱི་འཚལ་ལོ་༎
༄༢༩ཨ་༌༎ སྲས་གཞོན་ནུ་པང་ནས་སྐྱེས་ཚུར་སྤྱོན་། ཁྱོད་འདི་ཉིད་དུ་བཞུགས་ལ་འདོད་པ་དག་ལ་ཡང་ཡོངས་སུ་སྤྱོད་ཅིང་། སྦྱིན་པ་དག་ཀྱང་སྩོལ་ཅིག་། བསོད་ནམས་དག་ཀྱང་མཛོད་ཅིག་། དེ་སྐད་སྨྲས་ཀྱང་བྲམ་ཟེའི་ཁྱེའུ་པང་ནས་སྐྱེས་ཅང་མི་སྨྲའོ་༎ བྲམ་ཟེའི་ཁྱེའུ་པང་ནས་སྐྱེས་ཀྱི་ཉེ་དུ་དག་གིས་བྲམ་ཟེའི་ཁྱེའུ་པང་ནས་སྐྱེས་ལ་ལན་གཉིས་ལན་གསུམ་གྱི་བར་དུ་འདི་སྐད་ཅེས་སྨྲས་སོ་༎ སྲས་གཞོན་ནུ་མཁྱེན་པར་མཛོད་ཅིག་། ཁྱོད་ནི་ཤིན་ཏུ་གཞོན་པ་བདེ་བ་བཞེད་པ་ལགས་པས་། ཁྱོད་ཀྱིས་སྡུག་བསྔལ་མི་མཁྱེན་ཏེ་། ཚངས་པར་སྤྱོད་པ་སྤྱད་དཀའོ་༎ རབ་ཏུ་དབེན་པར་བགྱི་དཀའོ་༎ གཅིག་པུ་ཉིད་ལ་མངོན་པར་དགའ་བར་དཀའོ་༎ གནས་མལ་དགོན་པ་ནགས་ཁྲོད་དང་རི་དྲུང་དང་བས་མཐའ་དག་ཏུ་གནས་པ་ཁོང་དུ་ཆུད་པར་དཀའོ་༎ གཅིག་པུ་དགོན་པར་གནས་པ་སྡུག་བསྔལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་རི་དབ༹གས་གདུག་པ་དང་ལྷན་ཅིག་གནས་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་གཞན་གྱིས་བྱིན་པས་འཚོ་བར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་འདོད་པ་དག་ལས་དབེན་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་དགའ་བ་དང་། རྩེད་མོ་དག་ལས་དབེན་པར་བགྱི་འཚལ་ལོ་༎ སྲས་གཞོན་ནུ་པང་ནས་སྐྱེས་ཚུར་སྤྱོན་། ཁྱོད་འདི་ཉིད་དུ་བཞུགས་ལ་འདོད་པ་དག་ལ་ཡོངས་སུ་སྤྱོད་ཅིག་། སྦྱིན་པ་དག་ཀྱང་སྩོལ་ཅིག་། བསོད་ནམས་དག་ཀྱང་མཛོད་ཅིག་།
དེ་སྐད་ལན་༄༢༩བ་གཉིས་ལན་གསུམ་གྱི་བར་དུ་སྨྲས་ཀྱང་། བྲམ་ཟེའི་ཁྱེའུ་པང་ནས་སྐྱེས་ཅང་མི་སྨྲའོ་༎ དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱི་ཕ་མ་གཉིས་ཀྱིས་བྲམ་ཟེའི་ཁྱེའུ་པང་ནས་སྐྱེས་ཀྱི་ནེའུ་ལྡངས་རྣམས་ལ་བསྒོ་བ་། ཀྱེ་གཞོན་ནུ་དག་ཚུར་ཤོག་། བུ་གཞོན་ནུ་པང་ནས་སྐྱེས་སློང་ཞིག་། དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱི་ནེའུ་ལྡངས་དག་། བྲམ་ཟེའི་ཁྱེའུ་པང་ནས་སྐྱེས་ག་ལ་བ་དེར་དོང་སྟེ་ཕྱིན་ནས་། བྲམ་ཟེའི་ཁྱེའུ་པང་ནས་སྐྱེས་ལ་འདི་སྐད་ཅེས་སྨྲས་སོ་༎ སྲས་ཞི་བ་གཞོན་ནུ་མཁྱེན་པར་མཛོད་ཅིག་། ཁྱོད་ནི་ཤིན་ཏུ་གཞོན་པ་བདེ་བ་བཞེད་པ་ལགས་པས་། ཁྱོད་ཀྱིས་སྡུག་བསྔལ་མི་མཁྱེན་ཏེ་། ཚངས་པར་སྤྱོད་པ་སྤྱད་དཀའོ་༎ རབ་ཏུ་དབེན་པ་བགྱིད་དཀའོ་༎ གཅིག་པུ་ཉིད་ལ་མངོན་པར་དགའ་བ་དཀའོ་༎ གནས་མལ་དགོན་པ་ནགས་ཁྲོད་དང་རི་དྲུང་དང་བས་མཐའ་དག་ཏུ་གནས་པ་ཁོང་དུ་ཆུད་པར་དཀའོ་༎ གཅིག་པུ་དགོན་པར་གནས་པ་སྡུག་བསྔལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་རི་དབ༹གས་གདུག་པ་དག་དང་ལྷན་ཅིག་གནས་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་གཞན་གྱིས་བྱིན་པས་འཚོ་བར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་འདོད་པ་དག་ལས་དབེན་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་དགའ་བ་དང་། རྩེད་མོ་དག་ལས་དབེན་པར་བགྱི་འཚལ་ལོ་༎ སྲས་གཞོན་ནུ་པང་ནས་སྐྱེས་ཚུར་སྤྱོན་། ཁྱོད་འདི་ཉིད་དུ་བཞུགས་ལ་འདོད་པ་དག་ལ་ཡོངས་སུ་སྤྱོད་ཅིག་། སྦྱིན་པ་དག་ཀྱང་སྩོལ་ཅིག་། བསོད་ནམས་དག་ཀྱང་མཛོད་ཅིག་།
དེ་སྐད་ཅེས་༄༣༠ཨ་༌༎ སྨྲས་ཀྱང་། བྲམ་ཟེའི་ཁྱེའུ་པང་ནས་སྐྱེས་ཅང་མི་སྨྲའོ་༎ བྲམ་ཟེའི་ཁྱེའུ་པང་ནས་སྐྱེས་ཀྱི་ནེའུ་ལྡངས་རྣམས་ཀྱིས་བྲམ་ཟེའི་ཁྱེའུ་པང་ནས་སྐྱེས་ལ་ལན་གཉིས་ལན་གསུམ་གྱི་བར་དུ་འདི་སྐད་ཅེས་སྨྲས་སོ་༎ སྲས་གཞོན་ནུ་མཁྱེན་པར་མཛོད་ཅིག་། ཁྱོད་ནི་ཤིན་ཏུ་གཞོན་པ་བདེ་བ་བཞེད་པ་ལགས་པས་། ཁྱོད་ཀྱིས་སྡུག་བསྔལ་མི་མཁྱེན་ཏེ་། ཚངས་པར་སྤྱོད་པ་སྤྱད་དཀའོ་༎ རབ་ཏུ་དབེན་པར་བགྱི་དཀའོ་༎ གཅིག་པུ་ཉིད་ལ་མངོན་པར་དགའ་བར་དཀའོ་༎ གནས་མལ་དགོན་པ་ནགས་ཁྲོད་དང་རི་དྲུང་དང་བས་མཐའ་དག་ཏུ་གནས་པ་ཁོང་དུ་ཆུད་པར་དཀའོ་༎ གཅིག་པུ་དགོན་པར་གནས་པ་སྡུག་བསྔལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་རི་དབ༹གས་གདུག་པ་དག་དང་ལྷན་ཅིག་གནས་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་གཞན་གྱིས་བྱིན་པས་འཚོ་བར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་འདོད་པ་དག་ལས་དབེན་པར་བགྱི་འཚལ་ལོ་༎ ཁྱོད་ཀྱིས་ཇི་སྲིད་འཚོའི་བར་དུ་མིའི་དགའ་བ་དང་རྩེད་མོ་དག་ལས་དབེན་པར་བགྱི་འཚལ་ལོ་༎ སྲས་གཞོན་ནུ་པང་ནས་སྐྱེས་ཚུར་སྤྱོན་། ཁྱོད་འདི་ཉིད་དུ་བཞུགས་ལ་འདོད་པ་དག་ལ་ཡང་ཡོངས་སུ་སྤྱོད་ཅིག་། སྦྱིན་པ་དག་ཀྱང་སྩོལ་ཅིག་། བསོད་ནམས་དག་ཀྱང་མཛོད་ཅིག་། དེ་སྐད་ལན་གཉིས་ལན་གསུམ་གྱི་བར་དུ་སྨྲས་ཀྱང་། བྲམ་ཟེའི་ཁྱེའུ་པང་ནས་སྐྱེས་ཅང་མི་སྨྲའོ་༎
དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱི་ནེའུ་ལྡངས་རྣམས་བྲམ་ཟེའི་ཁྱེའུ་པང་༄༣༠བ་ནས་སྐྱེས་ཀྱི་ཕ་མ་གཉིས་ག་ལ་བ་དེར་དོང་སྟེ་ཕྱིན་ནས་། བྲམ་ཟེའི་ཁྱེའུ་པང་ནས་སྐྱེས་ཀྱི་ཕ་མ་གཉིས་ལ་འདི་སྐད་ཅེས་སྨྲས་སོ་༎ ཡབ་ཡུམ་དག་མཁྱེན་པར་མཛོད་ཅིག་། ཞི་བ་གཞོན་ནུ་པང་ནས་སྐྱེས་གུམ་པས་ཅི་ཞིག་བགྱི་། རབ་ཏུ་འབྱུང་བ་ནི་མཁས་པས་བསྔགས་པ་ལགས་པས་། གལ་ཏེ་རབ་ཏུ་བྱུང་ནས་མངོན་པར་དགའ་བར་གྱུར་ན་ཡང་། དེ་གསོན་པོ་ཉིད་དུ་གཟིགས་པར་འགྱུར་ལ་། མངོན་པར་དགའ་བར་མ་གྱུར་ན་ཡང་། དྲང་སྲོང་དག་ནི་སླར་ལྡོག་པ་ལགས་པས་བུའི་གནས་ཕ་མ་གཉིས་ལས་མ་གཏོགས་པ་གཞན་སུ་ཞིག་མཆིས་པར་འགྱུར་གྱིས་། རབ་ཏུ་བྱུང་ན་ལེགས་སོ་༎ དེ་ནས་བྲམ་ཟེའི་ཁྱེའུ་པང་ནས་སྐྱེས་ཀྱི་ཕ་མ་གཉིས་ཀྱིས་། བྲམ་ཟེའི་ཁྱེའུ་པང་ནས་སྐྱེས་ལ་འདི་སྐད་ཅེས་སྨྲས་སོ་༎ བུ་གཞོན་ནུ་པང་ནས་སྐྱེས་ཁྱོད་ལ་རབ་ཏུ་འབྱུང་བ་ལེགས་པར་བྱེད་པ་ཡིན་ལ་། ཁྱིམ་ན་གནས་པ་ལེགས་པར་བྱེད་པ་མ་ཡིན་ནམ་། ཡབ་ཡུམ་བདག་ལ་རབ་ཏུ་བྱུང་བ་ལེགས་པར་བགྱིད་པ་ལགས་ལ་། ཁྱིམ་ན་གནས་པ་ལེགས་པར་བགྱིད་པ་མ་ལགས་སོ་༎ བུ་གཞོན་ནུ་པང་ནས་སྐྱེས་འོ་ན་ད་དེའི་དུས་ལ་བབ་པར་ཤེས་པར་གྱིས་ཤིག་། དེ་ནས་བྲམ་ཟེའི་ཁྱེའུ་པང་ནས་སྐྱེས་ཕ་མ་གཉིས་ཀྱིས་གནང་ནས་། འབྲས་ཁུའི་རིམ་གྱིས་ལུས་ཀྱི་མཐུ་དང་སྟོབས་དང་བརྩོན་འགྲུས་བསྐྱེད་དེ་། གྲོང་ཤིང་ཐགས་ཅན་ནས་ཕྱིར་བྱུང་ནས་། གྲོང་ན་ལ་ད་ག་ལ་བ་དེར་འཕགས་སོ་༎ བྲམ་ཟེའི་ཁྱེའུ་ཉེ་རྒྱལ་དབེན་པ་ལ་དགའ་བས་གནས་མལ་དགོན་པར་སོང་སྟེ་།
བྲམ་ཟེའི་ཁྱེའུ་ལྔ་བརྒྱ་ཙམ་བྲམ་ཟེའི་གསང་༄༣༡ཨ་༌༎ ཚིག་དག་ཀློག་ཏུ་འཇུག་གོ་། བྲམ་ཟེའི་ཁྱེའུ་པང་ནས་སྐྱེས་མཐར་གྱིས་གྲོང་ན་ལ་དར་ཕྱིན་ནས་བྲམ་ཟེའི་ཁྱེའུ་ཉེ་རྒྱལ་གྱི་ཕ་མ་གཉིས་ལ་སྨྲས་པ་། ཡབ་ཡུམ་བྲམ་ཟེའི་ཁྱེའུ་ཉེ་རྒྱལ་གར་མཆིས་། དེ་གཉིས་ཀྱིས་སྨྲས་པ་། བྲམ་ཟེའི་ཁྱེའུ་ཉེ་རྒྱལ་དབེན་པ་ལ་དགའ་བས་གནས་མལ་དགོན་པར་སོང་སྟེ་། བྲམ་ཟེའི་ཁྱེའུ་ལྔ་བརྒྱ་ཙམ་བྲམ་ཟེའི་གསང་ཚིག་དག་ཀློག་ཏུ་འཇུག་གོ་། བྲམ་ཟེའི་ཁྱེའུ་པང་ནས་སྐྱེས་བྲམ་ཟེའི་ཁྱེའུ་ཉེ་རྒྱལ་ག་ལ་བ་དེར་སོང་སྟེ་ཕྱིན་ནས་སྨྲས་པ་། ཉེ་རྒྱལ་ཚུར་ཤོག་། བདག་ཅག་ཡང་དག་པར་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་༎ དེས་སྨྲས་པ་། ཁྱོད་ཕ་མ་གཉིས་ཀྱིས་གནང་ངམ་། གནང་ངོ་༎ དེས་སྨྲས་པ་། བྲམ་ཟེའི་ཁྱེའུ་ཁོ་བོས་ཕ་མ་གཉིས་ལ་དྲིས་ཏེ་འོང་གི་བར་དུ་རེ་ཞིག་སྡོད་ཅིག་། དེས་སྨྲས་པ་། ཉེ་རྒྱལ་ཁོ་བོ་ནི་དུས་དེ་སྲིད་ཀྱིས་ཕ་མས་གནང་ན་། ཁྱོད་ད་ཇི་སྲིད་ཀྱིས་གནང་བར་འགྱུར་། དེས་སྨྲས་པ་། བྲམ་ཟེའི་ཁྱེའུ་ཁོ་བོ་ད་ཁོ་ན་གནང་བར་བྱས་ཏེ་འོང་ངོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་ཕ་མ་གཉིས་ག་ལ་བ་དེར་སོང་སྟེ་ཕྱིན་ནས་། ཕ་མ་གཉིས་ལ་འདི་སྐད་ཅེས་སྨྲས་སོ་༎ ཡབ་ཡུམ་མཁྱེན་པར་མཛོད་ཅིག་། བདག་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་༎ དེ་གཉིས་ཀྱིས་སྨྲས་པ་། བུ་ཁྱོད་ལ་རབ་ཏུ་འབྱུང་བ་ལེགས་པར་བྱེད་པ་ཡིན་ནམ་།
ཡབ་ཡུམ་བདག་ལ་རབ་ཏུ་འབྱུང་བ་ལེགས་པར་བགྱིད་བ་ལགས་༄༣༡བ་སོ༏་༏བུ་འོ་ན་སོང་ལ་རབ་ཏུ་བྱུང་ཞིག་། དེ་ནས་བྲམ་ཟེའི་ཁྱེའུ་ཉེ་རྒྱལ་བྲམ་ཟེའི་ཁྱེའུ་པང་ནས་སྐྱེས་ཀྱི་གན་དུ་སོང་སྟེ་སྨྲས་པ་། པང་ནས་སྐྱེས་ཚུར་ཤོག་། བདག་ཅག་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ་༎ དེས་སྨྲས་པ་། བྲམ་ཟེའི་ཁྱེའུ་ཁྱོད་ཕ་མ་གཉིས་ཀྱིས་གནང་ངམ་། གནང་ངོ་༎ ཉེ་རྒྱལ་ཁོ་བོ་ནི་དུས་དེ་སྲིད་ཀྱིས་ཕ་མ་གཉིས་ཀྱིས་གནང་ན་། ཁྱོད་ཕ་མ་གཉིས་ཀྱིས་མྱུར་དུ་གནང་བའི་སྦྱོར་པ་གང་ཡིན་། འདི་ལྟར་ཁྱོད་ནི་འཆིང་བ་དམ་པ་དང་། འཆིང་བ་བརྟན་པ་དང་། འཆིང་བ་མ་དུལ་བ་དང་། གགས་ཤིང་སྦོམ་པ་ཡིན་གྱི་། ཁོ་བོ་ནི་འཆིང་བ་སྟོབས་མེད་པ་དང་། འཆིང་བ་སྟོབས་ཆུང་བ་དང་། འཆིང་བ་དུལ་བ་དང་། གགས་ཤིང་ཕྲ་བ་ཡིན་ནོ་༎ དེ་ལྟར་ཚེ་དང་ལྡན་པ་ཤའ་རིའི་བུ་ནི་ཚེ་རབས་ལྔ་བརྒྱར་རབ་ཏུ་འབྱུང་བར་གྱུར་ཅིང་། འདི་ལྟར་ཚེ་དང་ལྡན་པ་ཤའ་རིའི་བུས་སྨོན་ལམ་འདི་སྐད་ཅེས་། ཧ་ཅང་ཕྱུག་པའི་ཁྱིམ་དང་ནི་༎ དབུལ་པོའི་ཁྱིམ་དུ་མི་སྐྱེ་བར་༎ བར་མའི་ཁྱིམ་དུ་སྐྱེ་འགྱུར་ཞིང་༎ རྟག་ཏུ་རབ་བྱུང་མང་བར་ཤོག་། ཅེས་བཏབ་པའི་ཕྱིར་རོ་༎ བྲམ་ཟེའི་ཁྱེའུ་བང་ནས་སྐྱེས་ཀྱིས་བྲམ་ཟེའི་ཁྱེའུ་ཉེ་རྒྱལ་ལ་སྨྲས་པ་། བྲམ་ཟེའི་ཁྱེའུ་བདག་ཅག་ནི་བྲམ་ཟེ་རབ་ཏུ་གྲགས་པ་དག་ཡིན་པས་། བདག་ཅག་གང་ཡང་རུང་བར་རབ་ཏུ་འབྱུང་བར་མི་ནུས་ཀྱིས་། འདི་ལྟར་ལེགས་པར་བརྟག་པར་བྱ་སྟེ་། རབ་ཏུ་འབྱུང་བར་བྱའོ་ཞེས་དེ་གཉིས་མཐར་གྱིས་རྒྱལ་པོའི་ཁབ་ཏུ་ཕྱིན་ཏོ་༎
དེའི་ཚེ་ན་རྫོགས་བྱེད་ལ་སོགས་པ་༄༣༢ཨ་༌༎ སྟོན་པ་དྲུག་པོ་ཐམས་ཅད་མཁྱེན་པ་མ་ཡིན་པར་ཐམས་ཅད་མཁྱེན་པར་མངོན་པའི་ང་རྒྱལ་ཅན་འདི་ལྟ་སྟེ་། འགྲོ་བ་སྐྱོང་གི་བུ་རྫོགས་བྱེད་དང་། གནག་ལྷས་ཀྱི་བུ་ཀུན་ཏུ་རྒྱུ་དང་། སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་དང་། མི་ཕམ་སྐྲའི་ལ་བ་ཅན་དང་། ཀ་ཏྱའི་བུ་ནོག་ཅན་དང་། གཉེན་གྱི་བུ་གཅེར་བུ་དག་རྒྱལ་པོའི་ཁབ་ན་ཉེ་བར་བརྟེན་ཅིང་གནས་སོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་འགྲོ་བ་སྐྱོང་གི་བུ་རྫོགས་བྱེད་ག་ལ་བ་དེར་དོང་སྟེ་ཕྱིན་ནས༏་འགྲོ་བ་སྐྱོང་གི་བུ་རྫོགས་བྱེད་ལ་འདི་སྐད་ཅེས་སྨྲས་སོ་༎ ཤེས་ལྡན་དག་ཁྱོད་ཀྱི་ཆོས་ཀྱི་ཚུལ་ནི་གང་ཡིན་། སློབ་མ་ལ་གདམས་པ་ནི་གང་ཡིན་། ཚངས་པར་སྤྱད་པའི་འབྲས་བུ་ནི་གང་ཡིན་། ཕན་ཡོན་ནི་གང་ཡིན་། རྫོགས་བྱེད་ཀྱིས་སྨྲས་པ་། བྲམ་ཟེའི་ཁྱེའུ་དག་ཁོ་བོ་ནི་འདི་ལྟར་ལྟ་ཞིང་འདི་སྐད་སྨྲ་སྟེ་སྦྱིན་པ་མེད་དོ་༎ མཆོད་སྦྱིན་མེད་དོ་༎ སྦྱིན་སྲེག་མེད་དོ་༎ ལེགས་པར་སྤྱད་པ་མེད་དོ་༎ ཉེས་པར་སྤྱད་པ་མེད་དོ་༎ ལེགས་པར་སྤྱད་པ་དང་། ཉེས་པར་སྤྱད་པའི་ལས་རྣམས་ཀྱི་འབྲས་བུ་དང་། རྣམ་པར་སྨིན་པ་མེད་དོ་༎ འཇིག་རྟེན་འདི་མེད་དོ་༎ འཇིག་རྟེན་ཕ་རོལ་མེད་དོ་༎ མ་མེད་དོ་༎ ཕ་མེད་དོ་༎ སེམས་ཅན་རྫུས་ཏེ་སྐྱེ་བ་མེད་དོ་༎ འཇིག་རྟེན་ན་དགྲ་བཅོམ་པ་ཡང་དག་པར་སོང་བ་ཡང་དག་པར་ཞུགས་པ་གང་དག་ཚེ་འདི་ཉིད་ལ་རང་གི་མངོན་པར་ཤེས་པས་འཇིག་རྟེན་འདི་དང་། འཇིག་རྟེན་ཕ་རོལ་མངོན་སུམ་དུ་བྱས་ནས་བསྒྲུབས་ཏེ་།
བདག་༄༣༢བ་ཅག་ནི་སྐྱེ་བ་ཟད་དོ་༎ ཚངས་པར་སྤྱད་པ་བསྟེན་ཏོ་༎ བྱ་བ་བྱས་སོ་༎ སྲིད་པ་འདི་ལས་གཞན་མི་ཤེས་སོ་༎ ཞེས་གོ་བར་བྱེད་པ་དག་མེད་དོ་༎ སྲོག་ནི་འདི་ཉིད་ལ་འཚོ་ཞིང་དེ་ཕྱིས་ཆད་པར་འགྱུར་། ཞིག་པར་འགྱུར་ཏེ་ཤི་བའི་འོག་ཏུ་མི་འབྱུང་ངོ་༎ སྐྱེས་བུའི་ལུས་ནི་འབྱུང་བ་ཆེན་པོ་བཞི་ལས་གྱུར་པ་ཡིན་ཏེ་། དེ་ནི་གང་གི་ཚེ་དུས་བྱེད་པ་ན་དེའི་སའི་ལུས་ནི་སའི་བག་ལ་ཞ་། ཆུའི་ལུས་ནི་ཆུའི་། མེའི་ལུས་ནི་མེའི་། རླུང་གི་ལུས་ནི་རླུང་གི་བག་ལ་ཞ་བར་འགྱུར་རོ་༎ དབང་པོ་རྣམས་ནི་ནམ་མཁའི་རྗེས་སུ་འགྲོ་བར་འགྱུར་རོ་༎ སྐྱེས་བུའི་རོ་ནི་ཁྲི་དང་ལྔའི་མི་དག་གིས་ཁྱེར་ཏེ་དུར་ཁྲོད་དུ་འགྲོ་ཞིང་བསྲེགས་ཕན་ཆད་མི་མངོན་པར་འགྱུར་རོ་༎ བསྲེག་བྱ་དག་ནི་ཐལ་བར་འགྱུར་རོ་༎ རུས་པ་དག་ནི་ཐི་བའི་མདོག་འདྲ་བར་གནས་སོ་༎ འདི་ལྟར་རྨོངས་པས་ཉེ་བར་བསྟན་པ་ནི་སྦྱིན་ལ་། མཁས་པས་ཉེ་བར་བསྟན་པ་ནི་ལེན་ཏོ་༎ དེ་ལ་གང་དག་ཡོད་པར་སྨྲ་བ་དེ་དག་ཐམས་ཅད་ནི་གསོབ་གསོག་བརྫུན་དུ་བརྡོལ་བ་དག་ཡིན་ནོ་༎ འདི་ལྟར་བྱིས་པ་དང་། མཁས་པ་དེ་གཉིས་ནི་ཕྱིས་ཆད་པར་འགྱུར་། ཞིག་པར་འགྱུར་ཏེ་ཤི་བའི་འོག་ཏུ་མི་འབྱུང་ངོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་འདི་སྙམ་དུ་སེམས་ཏེ་། སྟོན་པ་ཤེས་ལྡན་འདི་ནི་ལམ་གོལ་བར་ཞུགས་པ་ལམ་ངན་པ་ལེགས་པར་བསྒྲུབ་པ་ཡིན་ཏེ་། ལམ་འཇིགས་པ་དང་བཅས་པ་ཇི་ལྟ་བ་བཞིན་དུ་མཁས་པ་རྣམས་ཀྱིས་སྤང་བར་བྱ་བ་ཡིན་ནོ་སྙམ་དུ་རིག་ནས་། ཚིགས་སུ་བཅད་པ་སྨྲས་པ་། བློ་ངན་ལོག་པར་སྟོན་བྱེད་པ་༎
དམན་པ་སྟོན་༄༣༣ཨ་༌༎ པར་གྲགས་པ་སྟེ་༎ གང་གི་ཆོས་འདི་དེ་འདྲ་བ་༎ དེ་ཡི་ཆོས་མིན་ཅི་ཞིག་འདྲ་༎ ཞེས་སྨྲས་ནས་། སྣོད་སྟོང་པ་བཞིན་དུ་བརྡབས་ཏེ་དོང་ངོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་གནག་ལྷས་ཀྱི་བུ་ཀུན་ཏུ་རྒྱུ་ག་ལ་བ་དེར་དོང་སྟེ་ཕྱིན་ནས་། གནག་ལྷས་ཀྱི་བུ་ཀུན་ཏུ་རྒྱུ་ལ་འདི་སྐད་ཅེས་སྨྲས་སོ་༎ ཤེས་ལྡན་དག་ཁྱོད་ཀྱི་ཆོས་ཀྱི་ཚུལ་ནི་གང་ཡིན་། སློབ་མ་ལ་གདམས་པ་ནི་གང་ཡིན་། ཚངས་པར་སྤྱོད་པའི་འབྲས་བུ་ནི་གང་ཡིན་། ཕན་ཡོད་ནི་གང་ཡིན་། ཀུན་ཏུ་རྒྱུས་སྨྲས་པ་། བྲམ་ཟེའི་ཁྱེའུ་དག་ཁོ་བོ་ནི་འདི་ལྟར་ལྟ་ཞིང་འདི་སྐད་ཅེས་སྨྲས་ཏེ་། སེམས་ཅན་རྣམས་ཀུན་ནས་ཉོན་མོངས་པར་འགྱུར་བ་ལ་རྒྱུ་མེད་རྐྱེན་མེད་དོ་༎ སེམས་ཅན་རྣམས་རྒྱུ་མེད་རྐྱེན་མེད་པར་ཀུན་ནས་ཉོན་མོངས་པར་འགྱུར་རོ་༎ སེམས་ཅན་རྣམས་རྣམ་པར་དག་པར་འགྱུར་བ་ལ་རྒྱུ་མེད་རྐྱེན་མེད་དོ་༎ སེམས་ཅན་རྣམས་རྒྱུ་མེད་རྐྱེན་མེད་པར་རྣམ་པར་དག་པར་འགྱུར་རོ་༎ སེམས་ཅན་རྣམས་ཤེས་པ་མེད་པར་འགྱུར་བ་དང་མཐོང་བ་མེད་པར་འགྱུར་བ་ལ་རྒྱུ་མེད་རྐྱེན་མེད་དོ་༎ སེམས་ཅན་རྣམས་རྒྱུ་མེད་རྐྱེན་མེད་པར་ཤེས་པ་མེད་པ་དང་མཐོང་བ་མེད་པར་འགྱུར་རོ་༎ སེམས་ཅན་རྣམས་ཤེས་པར་འགྱུར་བ་དང་མཐོང་བར་འགྱུར་བ་ལ་རྒྱུ་མེད་རྐྱེན་མེད་དོ་༎ སེམས་ཅན་རྣམས་རྒྱུ་མེད་རྐྱེན་མེད་པར་ཤེས་པ་དང་མཐོང་བར་འགྱུར་རོ་༎ སྟོབས་མེད་དོ་༎ བརྩོན་འགྲུས་མེད་དོ་༎ སྟོབས་དང་བརྩོན་འགྲུས་མེད་དོ་༎ སྐྱེས་བུའི་རྩལ་མེད་དོ་༎ ཕ་རོལ་གནོན་པ་མེད་དོ་༎
སྐྱེས་༄༣༣བ་བུའི་རྩལ་དང་ཕ་རོལ་གནོན་པ་མེད་དོ་༎ བདག་གི་རྩལ་མེད་དོ་༎ གཞན་གྱི་རྩལ་མེད་དོ་༎ བདག་གི་རྩལ་དང་གཞན་གྱི་རྩལ་མེད་དོ་༎ སེམས་ཅན་ཐམས་ཅད་དང་། སྲོག་ཆགས་ཐམས་ཅད་དང་། འབྱུང་པོ་ཐམས་ཅད་མཐུ་མེད་། སྟོབས་མེད་། དབང་མེད་། བརྩོན་འགྲུས་མེད་། ཕ་རོལ་གནོན་པ་མེད་དོ་༎ འགྲོ་བ་མཚམས་སྦྱོར་བའི་སྲིད་པ་དག་ངེས་པར་འགྱུར་ཏོ་༎ འདི་ལྟར་འགྲོ་བ་དྲུག་པོ་དག་ཏུ་བདེ་བ་དང་སྡུག་བསྔལ་སོ་སོར་མྱོང་བར་འགྱུར་རོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་ཀ་འདི་སྙམ་དུ་སེམས་ཏེ་། སྟོན་པ་ཤེས་ལྡན་འདི་ཡང་ལམ་གོལ་བར་ཞུགས་པ་ལམ་ངན་པ་ལེགས་པར་བསྒྲུབ་པ་ཡིན་ཏེ་། ལམ་འཇིགས་པ་དང་བཅས་པ་ཇི་ལྟ་བ་བཞིན་དུ་མཁས་པ་རྣམས་ཀྱིས་སྤང་བར་བྱ་བ་ཡིན་ནོ་སྙམ་དུ་རིག་ནས་། ཚིགས་སུ་བཅད་པ་སྨྲས་པ་། བློ་ངན་ལོག་པར་སྟོན་བྱེད་པ་༎ དམན་པར་སྟོན་པར་གྲགས་པ་སྟེ་༎ གང་གི་ཆོས་འདི་དེ་འདྲ་བ་༎ དེ་ཡི་ཆོས་མིན་ཅི་ཞིག་འདྲ་༎ ཞེས་སྨྲས་ནས་། སྣོད་སྟོང་པ་བཞིན་དུ་བརྡབས་ཏེ་དོང་ངོ་༎༎ འདུལ་བ་གཞི་། བམ་པོ་གསུམ་པ་། དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་སྨྲ་བར་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་ག་ལ་བ་དེར་དོང་སྟེ་ཕྱིན་ནས་། སྨྲ་འདོད་ཀྱི་བུ་མོའི་བུ་ཡང་དག་རྒྱལ་བ་ཅན་ལ་འདི་སྐད་ཅེས་སྨྲས་སོ་༎ ཤེས་ལྡན་ཁྱོད་ཀྱི་ཆོས་ཀྱི་ཚུལ་ནི་གང་ཡིན་། སློབ་མ་ལ་གདམས་པ་ནི་གང་ཡིན་། ཚངས་པར་སྤྱོད་པའི་འབྲས་བུ་ནི་གང་ཡིན་།
ཕན་ཡོན་ནི་༄༣༤ཨ་༌༎ གང་ཡིན་། ཡང་དག་རྒྱལ་བ་ཅན་གྱིས་སྨྲས་པ་། བྲམ་ཟེའི་ཁྱེའུ་དག་ཁོ་བོ་ནི་འདི་ལྟར་ལྟ་ཞིང་འདི་སྐད་སྨྲ་སྟེ་། བྱེད་པ་དང་། བྱེད་དུ་འཇུག་པ་དང་། གཅོད་པ་དང་། གཅོད་དུ་འཇུག་པ་དང་། སྲེག་པ་དང་། སྲེག་ཏུ་འཇུག་པ་དང་། རྡེག་པ་དང་། རྡེག་ཏུ་འཇུག་པ་དང་། སྲོག་ཆགས་ལ་འཚེ་བ་དང་། མ་བྱིན་པར་ལེན་པ་དང་། འདོད་པ་དག་ལ་ལོག་པར་སྤྱོད་པ་དང་། ཤེས་བཞིན་དུ་བརྫུན་སྨྲ་བ་དང་། མྱོས་པར་འགྱུར་བའི་བཏུང་བ་འཐུང་པ་དང་། ཁྱིམ་འབིགས་པ་དང་། མདུད་པ་འགྲོལ་བ་དང་། རིལ་གྱིས་འཕྲོག་པ་དང་། ལམ་འགོག་ཅིང་འདུག་པ་དང་། གྲོང་འཇོམས་པར་བྱེད་པ་དང་། གྲོང་ཁྱེར་འཇོམས་པར་བྱེད་པ་དང་། ཡུལ་འཇོམས་པར་བྱེད་པ་དང་། ས་གཞི་ཆེན་པོ་འདི་ལ་སེམས་ཅན་གང་དག་ཡོད་པ་དེ་དག་ཐམས་ཅད་འཁོར་ལོའི་མཐའ་སྦུ་གྲི་ལས་བྱས་པས་ཀུན་ཏུ་གཅོད་པར་བྱེད་། ཀུན་ཏུ་གཤེག་པར་བྱེད་། ཀུན་ཏུ་རྡུང་པར་བྱེད་། ཀུན་ཏུ་འདྲལ་བར་བྱེད་ཅིང་སེམས་ཅན་དེ་དག་ཐམས་ཅད་ཀུན་ཏུ་བཅད་། ཀུན་ཏུ་གཤེགས་། ཀུན་ཏུ་བརྡུངས་། ཀུན་ཏུ་དྲལ་ནས་། ཤའི་ཐང་མ་གཅིག་ཏུ་བྱེད་། ཤའི་ཚོམས་གཅིག་ཏུ་བྱེད་། ཤའི་བུངས་གཅིག་ཏུ་བྱེད་། ཤའི་ཕུང་པོ་གཅིག་ཏུ་བྱེད་ཅིང་། ཤའི་ཐངས་མ་གཅིག་ཏུ་བྱས་། ཤའི་ཚོམས་གཅིག་ཏུ་བྱས་། ཤའི་བུངས་གཅིག་ཏུ་བྱས་། ཤའི་ཕུང་པོ་གཅིག་ཏུ་བྱས་ནས་། དེ་ལྟར་ཀུན་ཏུ་སྒྲུབ་པར་བྱེད་པ་ལ་གཞི་དེ་ལས་སྡིག་པ་ཡང་མེད་། གཞི་དེ་ལས་སྡིག་པར་འགྱུར་བ་ཡང་མེད་དོ་༎
༄༣༤བ་ཆུ་ཀླུང་གངགའའི་ལྷོ་ནས་ཀུན་ཏུ་སྤྱོད་པར་བྱེད་པར་བྱེད་། ཀུན་ཏུ་གཤེགས་པར་བྱེད་། ཀུན་ཏུ་རྡུང་བར་བྱེད་། ཀུན་ཏུ་འདྲལ་བར་བྱེད་ཅིང་འགྲོ་ལ་། ཆུ་ཀླུང་གངགའའི་བྱང་ནས་སྦྱིན་པར་བྱེད་། མཆོད་སྦྱིན་བྱེད་ཅིང་འགྲོ་བར་འགྱུར་ན་། གཞི་དེ་ལས་སྡིག་པ་དང་བསོད་ནམས་ཀྱང་མེད་། གཞི་དེ་ལས་སྡིག་པ་དང་བསོད་ནམས་སུ་འགྱུར་བ་ཡང་མེད་དོ་༎ སྦྱིན་པ་དང་། མཆོད་སྦྱིན་དང་། དུལ་བ་དང་། ཡང་དག་པར་སྡོམ་པ་དང་། དོན་སྤྱོད་པ་དང་དོན་མཐུན་པས་དེ་ལྟར་བྱེད་པ་ཡང་བསོད་ནམས་མི་བྱེད་པ་ཁོ་ན་ཡིན་ནོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་འདི་སྙམ་དུ་སེམས་ཏེ་། སྟོན་པ་ཤེས་ལྡན་འདི་ཡང་ལམ་གོལ་བར་ཞུགས་པ་ལམ་ངན་པ་ཡང་དག་པར་སྒྲུབ་པ་ཡིན་ཏེ་། འཇིགས་པ་དང་བཅས་པའི་ལམ་ཇི་ལྟ་བ་བཞིན་དུ་མཁས་པ་རྣམས་ཀྱིས་སྤང་བར་བྱ་བ་ཡིན་ནོ་སྙམ་དུ་རིག་ནས་། ཚིགས་སུ་བཅད་པ་སྨྲས་པ་། བློ་ངན་ལོག་པར་སྟོན་བྱེད་པ་༎ དམན་པ་སྟོན་པར་གྲགས་པ་སྟེ་༎ གང་གི་ཆོས་འདི་དེ་འདྲ་བ་༎ དེ་ཡི་ཆོས་མིན་ཅི་ཞིག་འདྲ་༎ ཞེས་སྨྲས་ནས་། སྣོད་སྟོང་པ་བཞིན་དུ་བརྡབས་ཏེ་དོང་ངོ༏་༏དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་མི་ཕམ་སྐྲའི་ལ་བ་ཅན་ག་ལ་བ་དེར་དོང་སྟེ་ཕྱིན་ནས་། མི་ཕམ་སྐྲའི་ལ་བ་ཅན་ལ་འདི་སྐད་ཅེས་སྨྲས་སོ་༎ ཤེས་ལྡན་ཁྱོད་ཀྱི་ཆོས་ཀྱི་ཚུལ་ནི་གང་ཡིན་། སློབ་མ་ལ་གདམས་པ་ནི་གང་ཡིན་། ཚངས་པར་སྤྱོད་པའི་འབྲས་བུ་ནི་གང་ཡིན་། ཕན་ཡོན་ནི་གང་ཡིན་། མི་ཕམ་གྱིས་སྨྲས་པ་།
བྲམ་ཟེའི་བྱེའུ་དག་ཁོ་བོ་ནི་འདི་ལྟར་ལྟ་༄༣༥ཨ་༌༎ ཞིང་འདི་སྐད་ཅེས་སྨྲ་སྟེ་། ལུས་བདུན་པོ་འདི་དག་ནི་མ་བྱས་པ་། བྱས་པས་མ་བྱས་པ་། མ་སྤྲུལ་པ་། སྤྲུལ་པས་མ་བྱས་པ་། གནོད་པ་བྱ་བ་མ་ཡིན་པ་། ཐེར་ཟུག་ཏུ་གནས་པ་། ཀ་བ་བཞིན་དུ་གནས་པ་དག་ཡིན་ཏེ་། བདུན་གང་ཞེ་ན་། འདི་ལྟ་སྟེ་། སའི་ལུས་དང་། ཆུའི་ལུས་དང་། མེའི་ལུས་དང་། རླུང་གི་ལུས་དང་། བདེ་བ་དང་སྡུག་བསྔལ་བ་དང་། སྲོག་གསོན་པ་ཉིད་ནི་བདུན་པ་སྟེ་། ལུས་བདུན་པོ་དེ་དག་ནི་མ་བྱས་པ་། བྱས་པས་མ་བྱས་པ་། མ་སྤྲུལ་པ་། སྤྲུལ་པས་མ་བྱས་པ་། གནོད་པར་བྱ་བ་མ་ཡིན་པ་། ཐེར་ཟུག་ཏུ་གནས་པ་། ཀ་བ་བཞིན་དུ་གནས་པ་དག་ཡིན་ནོ་༎ དེ་དག་ནི་འདི་ལྟ་སྟེ་། བསོད་ནམས་སུ་འགྱུར་བའི་ཕྱིར་རམ་། སྡིག་པར་འགྱུར་བའི་ཕྱིར་རམ་། བསོད་ནམས་དང་སྡིག་པར་འགྱུར་བའི་ཕྱིར་རམ་། བདེ་བར་འགྱུར་བའི་ཕྱིར་རམ་། སྡུག་བསྔལ་བར་འགྱུར་བའི་ཕྱིར་རམ་། བདེ་བ་དང་སྡུག་བསྔལ་བར་འགྱུར་བའི་ཕྱིར་ག-ཡོ་བར་མི་བྱེད་། རྣམ་པར་འགྱུར་བར་མི་བྱེད་། གཅིག་ལ་གཅིག་གནོད་པར་མི་བྱེད་དོ་༎ སྐྱེས་བུ་གང་གིས་སྐྱེས་བུའི་མགོ་གཅོད་པར་བྱེད་པ་དེས་ཀྱང་འཇིག་རྟེན་ན་ག-ཡོ་བའམ་། གནས་པ་ལ་གནོད་པ་ཅུང་ཟད་ཀྱང་མི་བྱེད་དེ་། ལུས་བདུན་པོ་དག་ལ་བར་མེད་པར་མཚོན་ཐལ་བྱུང་དུ་འགྲོ་ཞིང་དེར་སྲོག་ལ་འགའ་གནོད་པ་མེད་དོ་༎ དེ་ལ་གསོད་པར་བྱེད་པའམ་། གསོད་དུ་འཇུག་པའམ་། སྐུལ་བར་བྱེད་པའམ་། སྐུལ་དུ་འཇུག་པའམ་། དྲན་པར་བྱེད་པའམ་།
དྲན་པར་བྱེད་དུ་འཇུག་༄༣༥བ་པའམ་། རྣམ་པར་རིག་བར་བྱེད་པའམ་། རྣམ་པར་རིག་པར་བྱེད་དུ་བཅུག་པ་འགའ་ཡང་མེད་དོ་༎ བྱིས་པའམ་མཁས་པ་གང་དག་ཡིན་པ་དག་ནི་སྐྱེ་གནས་གཙོ་བོ་དང་ལྡན་པ་ཁྲི་བཞི་སྟོང་དང་། རྟོག་པ་ཆེན་པོ་དྲུག་ཁྲི་དང་དྲུག་བརྒྱ་དང་། ལས་ལྔ་དང་ལས་གསུམ་དང་ལས་གཉིས་དང་ལས་དང་། ལས་ཕྱེད་དང་ལམ་དྲུག་ཅུ་རྩ་གཉིས་དང་། རྟོག་པ་པར་མ་དྲུག་ཅུ་རྩ་གཉིས་དང་། སེམས་ཅན་དམྱལ་བ་སུམ་ཅུ་རྩ་དྲུག་དང་། དབང་པོ་བརྒྱ་ཉི་ཤུ་དང་། རྡུལ་གྱི་ཁམས་དྲུག་ཅུ་རྩ་གཉིས་དང་། ཀླུའི་རིགས་བཞི་ཁྲི་དགུ་སྟོང་དང་། ནམ་མཁའ་ལྡིང་གི་རིགས་བཞི་ཁྲི་དགུ་སྟོང་དང་། ཀུན་ཏུ་རྒྱུའི་རིགས་བཞི་ཁྲི་དགུ་སྟོང་དང་། ཀུན་ཏུ་འཚོའི་རིགས་བཞི་ཁྲི་དགུ་སྟོང་དང་། གཅེར་བུ་པའི་རིགས་བཞི་ཁྲི་དགུ་སྟོང་དང་། འདུ་ཤེས་ཅན་གྱི་གནས་བདུན་དང་། འདུ་ཤེས་མེད་པའི་གནས་བདུན་དང་། གཅེར་བུ་པའི་གནས་བདུན་དང་། ལྷ་མ་ཡིན་བདུན་དང་། ཤ་ཟ་བདུན་དང་། ལྷ་བདུན་དང་། མི་བདུན་དང་། མཚོ་ཆེན་པོ་བདུན་དང་། མཚོ་བདུན་བརྒྱ་དང་། རྨི་ལམ་ཆེན་པོ་བདུན་དང་། རྨི་ལམ་བདུན་བརྒྱ་དང་། འབྲི་བ་ཆེན་པོ་བདུན་དང་། འབྲི་བ་བདུན་བརྒྱ་དང་། འཕེལ་བ་ཆེན་པོ་བདུན་དང་། འཕེལ་བ་བདུན་བརྒྱ་དང་། སད་པ་ཆེན་པོ་བདུན་དང་། སད་པ་བདུན་བརྒྱ་དང་། ག-ཡང་ས་ཆེན་པོ་བདུན་དང་། ག-ཡང་ས་བདུན་བརྒྱ་དང་། རིགས་བཙུན་པ་དྲུག་དང་།
མངོན་པར་མཐོ་བ་བཅུ་དང་། སྐྱེས་བུ་ཆེན་པོའི་ས་བརྒྱད་པོ་དེ་དག་ཏུ་བསྐལ་པ་ཆེན་པོ་བརྒྱད་ཁྲི་བཞི་སྟོང་དུ་མཚམས་༄༣༦ཨ་༌༎ སྦྱར་ཅིང་འཁོར་ནས་སྡུག་བསྔལ་མཐར་བྱེད་དོ་༎ འདི་ལྟ་སྟེ་། དཔེར་ན་། སྐུད་པའི་གྲུ་གུ་ཡང་བ་སྟེང་གི་ནམ་མཁའ་ལས་འཕངས་པ་གཟངས་པ་ན་ས་ལ་འབབ་པ་དེ་བཞིན་བྱིས་པའམ་། མཁས་པ་གང་དག་ཡིན་པ་དག་ཀྱང་དེ་དག་ཏུ་བསྐལ་པ་ཆེན་པོ་བརྒྱད་ཁྲི་བཞི་སྟོང་དུ་མཚམས་སྦྱར་ཅིང་འཁོར་ནས་སྡུག་བསྔལ་མཐར་བྱེད་དོ་༎ དེ་ལ་དགེ་སྦྱོང་དང་བྲམ་ཟེ་གང་འདི་སྐད་ཅེས་བདག་ཚུལ་ཁྲིམས་སམ་། བརྟུལ་ཞུགས་སམ་། དཀའ་ཐུབ་བམ་། ཚངས་པར་སྤྱོད་པ་ལ་གནས་པ་འདིས་ལས་ཡོངས་སུ་མ་སྨིན་པ་ནི་ཡོངས་སུ་སྨིན་པར་བྱ་ཞིང་། ཡོངས་སུ་སྨིན་པ་ནི་རེག་པར་བྱས་ནས་བྱང་བར་བྱའོ་ཞེས་ཟེར་བ་འགའ་ཡང་མེད་དོ་༎ བདེ་བ་དང་སྡུག་བསྔལ་འདི་ངེས་པ་ཡིན་ནོ་༎ ཡར་སྐྱེ་བ་དང་། མར་འགྲིབ་པ་ནི་མི་སྲིད་དོ་༎ འདི་ལྟ་བུ་འདི་ཉིད་དང་། གཞན་མ་ཡིན་པས་འཁོར་བ་གཞལ་ལོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་འདི་སྙམ་དུ་སེམས་ཏེ་། སྟོན་པ་ཤེས་ལྡན་འདི་ཡང་ལམ་གོལ་བར་ཞུགས་པ་ལམ་ངན་པ་ལེགས་པར་སྒྲུབ་པ་ཡིན་ཏེ་། ལམ་འཇིགས་པ་དང་བཅས་པ་ཇི་ལྟ་བ་བཞིན་དུ་མཁས་པ་རྣམས་ཀྱིས་སྤང་བར་བྱ་བ་ཡིན་ནོ་སྙམ་དུ་རིག་ནས་། ཚིགས་སུ་བཅད་པ་སྨྲས་པ་། བློ་ངན་ལོག་པར་སྟོན་བྱེད་པ་༎ དམན་པ་སྟོན་པར་གྲགས་པ་སྟེ་༎ གང་གི་ཆོས་འདི་དེ་འདྲ་བ་༎ དེ་ཡི་ཆོས་མིན་ཅི་ཞིག་འདྲ་༎ ཞེས་སྨྲས་ནས་། སྣོང་སྟོང་བ་བཞིན་དུ་བརྡབས་ཏེ་དོང་ངོ་༎
དེ་ནས་བྲམ་ཟེའི་ཁྱེའུ་༄༣༦བ་ཉེ་རྒྱལ་དང་པང་ནས་སྐྱེས་གཉིས་ཀ་ཏྱའི་བུ་ནོག་ཅན་ག་ལ་བ་དེར་དོང་སྟེ་ཕྱིན་ནས་། ག་ཏྱའི་བུའི་བུ་ནོག་ཅན་ལ་འདི་སྐད་ཅེས་སྨྲས་སོ་༎ ཤེས་ལྡན་ཁྱོད་ཀྱི་ཆོས་ཀྱི་ཚུལ་ནི་གང་ཡིན་། སློབ་མ་ལ་གདམས་པ་ནི་གང་ཡིན་། ཚངས་པར་སྤྱོད་པའི་འབྲས་བུ་ནི་གང་ཡིན་། ཕན་ཡོན་ནི་གང་ཡིན་། ནོག་ཅན་གྱིས་སྨྲས་པ་། བྲམ་ཟེའི་ཁྱེའུ་དག་ཁོ་བོ་ནི་འདི་ལྟར་ལྟ་ཞིང་འདི་སྐད་ཅེས་སྨྲ་སྟེ་། གལ་ཏེ་འགའ་ཞིག་ཁོ་བོའི་གན་དུ་འོངས་ཏེ་འདི་སྐད་ཅེས་འཇིག་རྟེན་ཕ་རོལ་ཡོད་དམ་ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་ཡོད་དོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎ འཇིག་རྟེན་ཕ་རོལ་མེད་དམ་ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་མེད་དོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎ འཇིག་རྟེན་ཕ་རོལ་ཡོད་པ་དང་མེད་པ་ཡིན་ནམ་ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་ཡོད་པ་དང་མེད་པ་ཡིན་ནོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎ འཇིག་རྟེན་ཕ་རོལ་ཡོད་པ་ཡང་མ་ཡིན་། མེད་པ་ཡང་མ་ཡིན་པ་ཡིན་ནམ་ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་ཡོད་པ་ཡང་མ་ཡིན་མེད་པ་ཡང་མ་ཡིན་ནོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎ དེ་བཞིན་དུ་གལ་ཏེ་འགའ་ཞིག་ཁོ་བོའི་གན་དུ་འོངས་ཏེ་། འདི་སྐད་ཅེས་འཇིག་རྟེན་ཕ་རོལ་འདི་ལྟ་བུ་ཉིད་དང་། འདི་ལྟ་བུ་ཉིད་མ་ཡིན་ནམ་ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་འདི་ལྟ་བུ་ཉིད་དང་འདི་ལྟ་བུ་ཉིད་མ་ཡིན་པ་ཡིན་ནོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎
འཇིག་༄༣༧ཨ་༌༎ རྟེན་ཕ་རོལ་གཞན་ཉིད་དང་གཞན་ཉིད་མ་ཡིན་པ་ཡིན་ནམ་། ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་གཞན་ཉིད་དང་གཞན་ཉིད་མ་ཡིན་པ་ཡིན་ནོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎ འཇིག་རྟེན་ཕ་རོལ་གཞན་མ་ཡིན་པ་ཉིད་དང་གཞན་མ་ཡིན་པ་ཉིད་མ་ཡིན་པ་ཡིན་ནམ་ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་གཞན་མ་ཡིན་པ་ཉིད་དང་གཞན་མ་ཡིན་པ་ཉིད་མ་ཡིན་པ་ཡིན་ནོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎ འཇིག་རྟེན་ཕ་རོལ་དེ་ཉིད་དང་དེ་ཉིད་མ་ཡིན་པ་ཡིན་ནམ་། ཞེས་དྲི་བ་འདྲི་ན་། དེ་ལ་ཁོ་བོ་འཇིག་རྟེན་ཕ་རོལ་དེ་ཉིད་དང་དེ་ཉིད་མ་ཡིན་པ་ཡིན་ནོ་ཞེས་དྲི་བ་དྲིས་པའི་ལན་འདེབས་པར་བྱེད་དོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་འདི་སྙམ་དུ་སེམས་ཏེ་། སྟོན་པ་ཤེས་ལྡན་འདི་ཡང་ལམ་གོལ་བར་ཞུགས་པ་ལམ་ངན་པ་ལེགས་པར་སྒྲུབ་པ་ཡིན་ཏེ་། ལམ་འཇིགས་པ་དང་བཅས་པ་ཇི་ལྟ་བ་བཞིན་དུ་མཁས་པ་རྣམས་ཀྱིས་སྤང་བར་བྱ་བ་ཡིན་ནོ་སྙམ་དུ་རིག་ནས་། ཚིགས་སུ་བཅད་པ་སྨྲས་པ་། བློ་ངན་ལོག་པར་སྟོན་བྱེད་པ་༎ དམན་བ་སྟོན་པར་གྲགས་པ་སྟེ་༎ གང་གི་ཆོས་འདི་དེ་འདྲ་བ་༎ དེ་ཡི་ཆོས་མིན་ཅི་ཞིག་འདྲ་༎ ཞེས་སྨྲས་ནས་། སྣོད་སྟོང་པ་བཞིན་དུ་བརྡབས་ཏེ་དོང་ངོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་གཉེན་གྱི་བུ་གཅེར་བུ་ག་ལ་བདེ་བ་དོང་སྟེ་ཕྱིན་ནས་གཉེན་གྱི་བུ་གཅེར་བུ་ལ་འདི་སྐད་ཅེས་སྨྲས་སོ་༎
ཤེས་༄༣༧བ་ལྡན་ཁྱོད་ཀྱི་ཆོས་ཀྱི་ཚུལ་ནི་གང་ཡིན་། སློབ་མ་ལ་གདམས་པ་ནི་གང་ཡིན་། ཚངས་པར་སྤྱོད་པའི་འབྲས་བུ་ནི་གང་ཡིན་། ཕན་ཡོན་ནི་གང་ཡིན་། གཅེར་བུས་སྨྲས་པ་། བྲམ་ཟེའི་ཁྱེའུ་དག་ཁོ་བོ་ནི་འདི་ལྟར་ལྟ་ཞིང་འདི་སྐད་སྨྲ་སྟེ་། སྐྱེས་བུ་གང་ཟག་འདིས་སོ་སོར་མྱོང་བ་གང་ཡིན་པ་ཅི་ཡང་རུང་སྟེ་། དེ་ཐམས་ཅད་སྔོན་བྱས་པའི་རྒྱུ་ལས་བྱུང་བ་ཡིན་ནོ་༎ ལས་རྙིངས་པ་རྣམས་ནི་དཀའ་ཐུབ་ཀྱིས་འབྱང་བར་འགྱུར་ལ་། ལས་སར་བ་རྣམས་ནི་མི་བྱ་བའི་ཆུ་ལོན་གྱིས་བཟློག་པར་བྱའོ་༎ དེ་ལྟར་ན་ཕྱིན་ཆད་ཟག་པ་མེད་དོ་༎ ཟག་པ་མེད་ན་ལས་ཟད་དོ་༎ ལས་ཟད་ན་སྡུག་བསྔལ་ཟད་དོ་༎ སྡུག་བསྔལ་ཟད་ན་སྡུག་བསྔལ་མཐར་བྱེད་པར་འགྱུར་རོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་འདི་སྙམ་དུ་སེམས་ཏེ་། སྟོན་པ་ཤེས་ལྡན་འདི་ཡང་ལམ་གོལ་བར་ཞུགས་པ་ལམ་ངན་པ་ལེགས་པར་སྒྲུབ་པ་སྟེ་། ལམ་འཇིགས་པ་དང་བཅས་པ་ཇི་ལྟ་བ་བཞིན་དུ་མཁས་པ་རྣམས་ཀྱིས་སྤང་བར་བྱ་བ་ཡིན་ནོ་སྙམ་དུ་རིག་ནས་། ཚིགས་སུ་བཅད་པ་སྨྲས་པ་། བློ་ངན་ལོག་པར་སྟོན་བྱེད་པ་༎ དམན་པ་སྟོན་པར་གྲགས་པ་སྟེ་༎ གང་གི་ཆོས་འདི་དེ་འདྲ་བ་༎ དེ་ཡི་ཆོས་མིན་ཅི་ཞིག་འདྲ་༎ ཞེས་སྨྲས་ནས་། སྣོད་སྟོང་པ་བཞིན་དུ་བརྡབས་ཏེ་དོང་ངོ་༎ དེའི་ཆེ་ན་མུ་སྟེགས་ཅན་གྱི་གནས་ཡང་དག་རྒྱལ་བ་ཅན་ཞེས་བྱ་བ་ཞིག་བྱུང་ནས་རིང་པོ་མ་ལོན་པར་གྱུར་ཏོ་༎ དེ་ནས་བྲམ་ཟེའི་ཁྱེའུ་ཉེ་རྒྱལ་དང་བང་ནས་སྐྱེས་གཉིས་སྟོན་པ་ཡང་དག་རྒྱལ་བ་ཅན་ག་ལ་བ་དེར་དོང་སྟེ་ཕྱིན་ནས་དྲིས་པ་།
ཤེས་ལྡན་དག་༄༣༨ཨ་༌༎ སྟོན་པ་ཡང་དག་རྒྱལ་བ་ཅན་གང་ན་། ནང་དུ་ཡང་དག་འཇོག་ལའོ་༎ ཀྱེ་མ་བདག་ཅག་གིས་ཡུན་རིང་པོ་རིང་པོ་ཞིག་ནས་ནང་དུ་ཡང་དག་འཇོག་གི་སྒྲ་གདོད་ཐོས་སོ་༎ དེ་གཉིས་འདི་སྙམ་དུ་སེམས་ཏེ་། བདག་ཅག་གིས་སྟོན་པ་ནང་དུ་ཡང་དག་འཇོག་ལས་བསླངས་པ་ནི་བདག་ཅག་གི་ཚུལ་དང་མཐུན་པ་མ་ཡིན་གྱི་། གང་གི་ཚེ་ནང་དུ་ཡང་དག་འཇོག་ལས་ལངས་པར་གྱུར་པ་དེའི་ཚེ་ན་། དྲུང་དུ་འདོང་བར་བྱའོ་སྙམ་ནས་། དེ་གཉིས་ཕྱོགས་གཅིག་ཏུ་དོང་སྟེ་འཁོད་དོ་༎ དེ་ནས་སྟོན་པ་ཡང་དག་རྒྱལ་བ་ཅན་ནང་དུ་ཡང་དག་འཇོག་ལས་ལངས་པ་དང་། དེ་བསམ་གཏན་དག་གིས་དབང་པོ་རྣམས་ཚིམ་པར་གྱུར་ཏོ་༎ དེ་གཉིས་ཀྱིས་བསམས་པ་། གང་ལ་བྱད་བཞིན་ཡོད་པ་དེ་དག་ལ་ཡོན་ཏན་དག་ཀྱང་ཡོད་དོ་སྙམ་ནས་། དེ་གཉིས་དེའི་གན་དུ་དོང་སྟེ་ཕྱིན་ནས་སྨྲས་པ་། ཤེས་ལྡན་ཡང་དག་རྒྱལ་བ་ཅན་ཁྱོད་ཀྱི་ཆོས་ཀྱི་ཚུལ་ནི་གང་ཡིན་། སློབ་མ་ལ་གདམས་པ་ནི་གང་ཡིན་། ཚངས་པར་སྤྱོད་པའི་འབྲས་བུ་ནི་གང་ཡིན་། ཕན་ཡོན་ནི་གང་ཡིན་། ཡང་དག་རྒྱལ་བ་ཅན་གྱིས་སྨྲས་པ་། བྲམ་ཟེའི་ཁྱེའུ་དག་ཁོ་བོ་ནི་འདི་ལྟར་ལྟ་ཞིང་འདི་སྐད་ཅེས་སྨྲ་སྟེ་། བདེན་པ་དང་མི་འཚེ་བ་ནི་ཆོས་སོ་༎ ཞི་བ་དང་རྒ་བ་མེད་པ་དང་། འཆི་བ་མེད་པ་དང་། ཉམས་པ་མེད་པའི་གནས་དེ་ནི་ཚངས་པའོ་༎ དེ་གཉིས་ཀྱིས་སྨྲས་པ་། མཁན་པོ་སྨྲས་པ་དེའི་དོན་ཅི་ལགས་། བདེན་པ་ཞེས་བྱ་བ་ནི་བདེན་པའི་བསམ་པས་རབ་ཏུ་འབྱུང་བའོ་༎
མི་འཚེ་བ་ཞེས་བྱ་བ་ནི་ཆོས་ཐམས་ཅད་༄༣༨བ་མི་འཚེ་བའི་གཞི་ལས་བྱུང་བའོ་༎ ཞི་བ་དང་རྒ་བ་མེད་པ་དང་། འཆི་བ་མེད་པ་དང་། ཉམས་པ་མེད་པའི་གནས་ཤེས་བྱ་བ་དེ་དག་ནི་མྱ་ངན་ལས་འདས་པའི་རྣམ་གྲངས་ཀྱི་ཚིག་དག་ཡིན་ནོ་༎ དེ་ནི་ཚངས་པའོ་ཞེས་བྱ་བ་ནི་གལ་ཏེ་རེ་ཞིག་ཚེ་འདི་ཉིད་ལ་མྱ་ངན་ལས་འདས་པ་སྒྲུབ་པར་བྱེད་ན་། དེ་ལྟ་ན་ལེགས་། གལ་ཏེ་སྒྲུབ་པར་མི་བྱེད་ན་ཡང་ཚངས་པའི་འཇིག་རྟེན་དུ་ཉེ་བར་འགྲོ་བར་འགྱུར་ཏེ་། དེ་ལྟ་ན་ཡང་བྲམ་ཟེ་དག་ནི་ཚངས་པའི་འཇིག་རྟེན་དུ་གཞོལ་བ་དང་། ཚངས་པའི་འཇིག་རྟེན་དུ་འབབ་པ་དང་། ཚངས་པའི་འཇིག་རྟེན་དུ་བབ་པ་ཡིན་ནོ་༎ ཚངས་པའི་འཇིག་རྟེན་ཡང་དེ་ལྟ་བུ་ཡིན་ཞིང་ཚངས་པའི་འཇིག་རྟེན་ཡང་དེ་འདྲ་བ་ཡིན་ཏེ་། ཚངས་པའི་འཇིག་རྟེན་དང་སྐལ་བ་མཉམ་པར་སྒྲུབ་པ་ནི་མྱ་ངན་ལས་འདས་པ་ལ་གཞོལ་བ་ཡིན་ནོ་༎ མཁན་པོ་བདག་ཅག་རབ་ཏུ་འབྱུང་བར་གནང་ན་། བདག་ཅག་མཁན་པོའི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ་༎ དེས་དེ་གཉིས་རབ་ཏུ་ཕྱུང་ངོ་༎ གང་གི་ཚེ་སྟོན་པ་ཡང་དག་རྒྱལ་བ་ཅན་གྱིས་བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་རབ་ཏུ་བྱུང་བ་དེའི་ཚེ་ན་། ཐམས་ཅད་དུ་སྟོན་པ་ཡང་དག་རྒྱལ་བ་ཅན་གྱིས་། བྲམ་ཟེའི་ཁྱེའུ་ཉེ་རྒྱལ་དང་པང་ནས་སྐྱེས་གཉིས་རབ་ཏུ་ཕྱུང་ངོ་༎ ཞེས་སྒྲ་གྲགས་ཤིང་དེ་ལ་རྙེད་པ་དང་བཀུར་སྟི་མང་པོ་བྱུང་བར་གྱུར་ཏོ་༎ དེས་བསམས་པ་། སྔོན་ཡང་བདག་ཤན་དི་ལའི་རིགས་ཡིན་ལ་། ད་ལྟར་ཡང་བདག་ཤན་དི་ལའི་རིགས་ཡིན་ན་། ད་ལྟར་བདག་ལ་རྙེད་པ་དང་བཀུར་སྟི་མང་པོ་འབྱུང་བར་གྱུར་པའི་སྦྱོར་བ་གང་ཡིན་སྙམ་མོ་༎
དེས་བསམས་༄༣༩ཨ་༌༎ པ༏་འདི་ནི་བདག་གི་མཐུ་མ་ཡིན་ཏེ་། འདི་ལྟར་བྲམ་ཟེའི་ཁྱེའུ་འདི་གཉིས་ཀྱི་མཐུ་ཡིན་ནོ་སྙམ་ནས་། བྲམ་ཟེའི་ཁྱེའུ་ལྔ་བརྒྱ་ཙམ་བྲམ་ཟེའི་གསང་ཚིག་དག་ཀློག་ཏུ་འཇུག་པ་ན་དེས་གཅིག་ལ་ཉིས་བརྒྱ་ལྔ་བཅུ་གཏད་ཅིང་། ཅིག་ཤོས་ལ་ཡང་ཉིས་བརྒྱ་ལྔ་བཅུ་གཏད་དོ་༎ དུས་གཞན་ཞིག་ན་སྟོན་པ་ཡང་དག་རྒྱལ་བ་ཅན་ན་བར་གྱུར་ནས་། ཉེ་རྒྱལ་གྱིས་པང་ནས་སྐྱེས་ལ་སྨྲས་པ་། པང་ནས་སྐྱེས་ཅི་ཁྱོད་མཁན་པོའི་ག-ཡོག་བྱེད་དམ་། འོན་ཏེ་སྨན་ཚོལ་བར་བྱེད་། དེས་བསམས་པ་། འདི་ནི་ཤེས་རབ་ཅན་ཡིན་པས་འདི་ཉིད་ག-ཡོག་བྱེད་དུ་བཅུག་ལ་། བདག་གིས་ནི་སྨན་བཙལ་བར་བྱའོ་སྙམ་ནས་། དེས་སྨྲས་པ་། ཁྱོད་མཁན་པོའི་ག-ཡོག་བྱོས་ཤིག་དང་། ཁོ་བོས་སྨན་བཙལ་ལོ་༎ ཉེ་རྒྱལ་གྱིས་ག-ཡོག་བྱ་བར་བརྩམས་ནས་། པང་ནས་སྐྱེས་ཀྱིས་སྨན་ཚོལ་བར་བྱེད་དོ་༎ དེ་ལ་རྩ་བ་དང་། སྡོང་བུ་དང་། འདབ་མ་དང་། མེ་ཏོག་དང་འབྲས་བུའི་སྨན་དག་གིས་བསྙེན་བཀུར་བྱས་ཀྱང་ནད་དེ་ཉེ་བར་ཞི་བར་མ་གྱུར་ཅིང་། ཉམས་དམས་ནས་། དེས་འཛུམ་པ་བསྟན་པ་དང་། བྲམ་ཟེའི་ཁྱེའུ་ཉེ་རྒྱལ་གྱིས་སྨྲས་པ་། མཁན་པོ་ཁྱོད་ལྟ་བུའི་སྐྱེས་བུ་གཙོ་བོ་དག་ནི་རྒྱུ་མ་མཆིས་རྐྱེན་མ་མཆིས་པར་འཛུམ་པ་མི་མཛད་ན་། མཁན་པོ་འཛུམ་པ་མཛད་པའི་རྒྱུ་ནི་གང་ལགས་། རྐྱེན་ནི་གང་ལགས་། དེས་སྨྲས་པ་། ཉེ་རྒྱལ་དེ་དེ་བཞིན་ནོ་༎ དེ་དེ་བཞིན་ཏེ་། ཁོ་བོ་ལྟ་བུ་སྐྱེས་བུ་གཙོ་བོ་དག་ནི་རྒྱུ་མེད་རྐྱེན་མེད་པར་འཛུམ་པ་མི་སྟོན་ཏེ་།
༄༣༩བ་འདི་ལྟར་གསེར་གླིང་ན་རྒྱལ་པོ་གསེར་བདག་ཅེས་བྱ་བ་དུས་ལ་བབ་པ་དེའི་ཆུང་མ་མེའི་ཕུང་པོར་མཆོངས་པ་ན་། དེ་ལ་ཁོ་བོ་འདི་སྙམ་དུ་སེམས་ཏེ་། སེམས་ཅན་འདི་དག་ནི་འདོད་པའི་རྒྱུ་དང་། འདོད་པའི་གཞི་དང་། འདོད་པའི་གནས་ཀྱི་རྒྱུས་འདི་ལྟར་སྡུག་བསྔལ་ཉམས་སུ་མྱོང་བར་བྱེད་དོ་སྙམ་མོ་༎ མཁན་པོ་དུས་གང་གི་ཚེ་། དུས་མིང་གེ་མོ་ཞིག་གི་ཆེའོ་༎ ཟླ་བ་གང་ལ་། ཟླ་བ་མང་གེ་མོ་ཞིག་ལའོ་༎ ཉི་མ་གང་ལ་། ཉི་མ་མང་གེ་མོ་ཞིག་ལའོ་༎ དེས་དྲིས་པ་དེ་གླེགས་བུ་ལ་བྲིས་ཏེ་བཞག་གོ་། དེས་སྨྲས་པ་། མཁན་པོ་བདག་ཅག་ཅུང་ཟད་རབ་ཏུ་བྱུང་བ་གང་ལགས་པ་དེ་དག་ཐམས་ཅད་བདུད་རྩི་དོན་དུ་གཉེར་ཞིང་། བདུད་རྩི་ཚོལ་བ་ལགས་ན་། གལ་ཏེ་མཁན་པོས་བདུད་རྩི་ཅུང་ཟད་བརྙེས་པ་ལྟ་ན་། ཀྱེ་མ་མཁན་པོས་བདག་ཅག་ལ་ཡང་བདུད་རྩི་བགོ་བཤའ་མཛད་དུ་གསོལ་། བུ་ཁོ་བོ་ཡང་ཅུང་ཟད་རབ་ཏུ་བྱུང་བ་དེ་དག་ཐམས་ཅད་བདུད་རྩི་དོན་དུ་གཉེར་ཞིང་བདུད་རྩི་ཚོལ་བ་ཡིན་ན་ཁོ་བོས་བདུད་རྩི་ཅུང་ཟད་ཀྱང་མ་རྙེད་དེ་། འདི་ལྟར་འདི་ཉིད་ཀྱི་གསོ་སྦྱོང་བཅོ་ལྔ་པ་ལ་ལྷ་དག་སྟེང་གི་ནམ་མཁའ་ལ་རྒྱུ་བ་རྣམས་ཀྱི་སྒྲ་ཐོས་ནས་། གངས་ཀྱི་ངོས་དང་ཉེ་བ་ཆུ་ཀླུང་སྐལ་ལྡན་ཤིང་རྟ་པའི་འགྲམ་དྲང་སྲོང་སེར་སྐྱའི་བསྟི་གནས་དང་ཧ་ཅང་མི་རིང་བར་ཤའཀྱ་རྣམས་ཀྱི་གཞོན་ནུ་བྱུང་སྟེ་། དེ་བྲམ་ཟེས་བལྟས་པ་དང་མཚན་མཁན་དག་གིས་གཞོན་ནུ་དེ་ཕོ་བྲང་གི་ནང་ན་བཞུགས་པར་གྱུར་ན་། འཁོར་ལོས་སྒྱུར་བའི་རྒྱལ་པོ་མཐའ་བཞིར་རྒྱལ་བ་།
ཆོས་ཀྱི་རྒྱལ་པོ་ཆོས་དང་༄༤༠ཨ་༌༎ ལྡན་པ་། རིན་པོ་ཆེ་སྣ་བདུན་དང་ལྡན་པར་འགྱུར་ཏེ་། དེའི་རིན་པོ་ཆེ་སྣ་བདུན་པོ་དེ་དག་ནི་འདི་ལྟ་བུར་འགྱུར་ཏེ་། འདི་ལྟ་སྟེ་། འཁོར་ལོ་རིན་པོ་ཆེ་དང་། གླང་པོ་རིན་པོ་ཆེ་དང་། རྟ་རིན་པོ་ཆེ་དང་། ནོར་བུ་རིན་པོ་ཆེ་དང་། བུད་མེད་རིན་པོ་ཆེ་དང་། ཁྱིམ་བདག་རིན་པོ་ཆེ་དང་། དམག་དཔོན་རིན་པོ་ཆེ་ཉིད་ནི་བདུན་པ་ཡིན་ནོ་༎ འདི་ལ་བུ་དཔའ་བ་རྟུལ་ཕོད་པ་ཡན་ལག་མཆོག་གི་གཟུགས་དང་ལྡན་པ་། ཕ་རོལ་གྱི་སྡེ་རབ་ཏུ་འཇོམས་པ་སྟོང་ཚང་བ་ཡོད་པར་འགྱུར་རོ་༎ དེ་རྒྱ་མཚོ་ལ་ཐུག་པའི་ས་ཆེན་པོ་མ་ལུས་པར་གནོད་པར་བསྡོ་བ་མེད་ཅིང་འཚེ་བ་མེད་པ་འདི་ཉིད་ཆད་པ་མེད་ཅིང་མཚོན་གྱིས་བདའ་བ་མེད་ལ་། ཆོས་དང་མཐུན་ཞིང་སྙོམས་པས་ལེགས་པར་ཕབ་སྟེ་གནས་པར་འགྱུར་རོ་༎ གལ་ཏེ་སྐྲ་དང་ཁ་སྤུ་བྲེགས་ཏེ་གོས་ངུར་སྨྲིག་དག་བགོས་ནས་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ན་ནི་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་རྣམ་པར་གྲགས་པའི་སྒྲ་དང་ལྡན་པར་འགྱུར་རོ་༎ ཞེས་ལུང་བསྟན་ཏོ་ཞེས་ཟེར་བའི་སྒྲ་ཐོས་ཀྱིས་། ཁྱེད་གཉིས་དེའི་བསྟན་པ་ལ་རབ་ཏུ་བྱུང་ལ་། རིགས་སྨྲ་བར་མི་བྱ་། རུས་སྨྲ་བར་མི་བྱ་། བྲམ་ཟེའི་ཁྱེའུར་སྨྲ་བར་མི་བྱ་བར་རྒྱགས་པ་དང་ང་རྒྱལ་ངེས་པར་བཅོམ་པ་དག་གིས་དེའི་སྤྱན་སྔར་ཚངས་པར་སྤྱད་པ་སྤྱོད་ཅིག་དང་། དེ་ལས་ཁྱེད་གཉིས་ཀྱིས་བདུད་རྩི་ཆེན་པོ་འཐོབ་པར་འགྱུར་རོ་ཞེས་སྨྲས་ནས་། བསགས་པ་ཀུན་གྱི་མཐའ་ཟད་ཅིང་༎
༄༤༠བ་མཐོན་པོ་རྣམས་ཀྱི་མཐའ་ལྟུང་འགྱུར་༎ འཕྲད་པའི་མཐའ་ནི་འབྲལ་བ་སྟེ་༎ གསོན་པའི་མཐའ་ནི་འཆི་བ་ཡིན་༎ ཞེས་བྱ་བ་ཡིན་པས་། དུས་ཀྱི་ཆོས་དང་ལྡན་པར་གྱུར་ཏོ་༎ དེ་དེ་རྣམས་ཀྱིས་གོས་སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་གིས་ཁྱོགས་བརྒྱན་ཏེ་དུར་ཁྲོད་དུ་བསྐྱལ་ནས་བསྲེགས་ཏེ་། དེའི་འོག་ཏུ་མྱ་ངན་བསང་བ་དག་བྱས་ནས་འཁོད་དོ་༎ གསེར་གླིང་ནས་བྲམ་ཟེའི་ཁྱེའུ་རལ་པ་གསེར་འདྲ་ཞེས་བྱ་བ་ཞིག་མཐར་གྱིས་རྒྱལ་པོའི་ཁབ་ཏུ་ཕྱིན་ནས་། དེ་དེ་རྣམས་ཀྱི་འདུག་གནས་སུ་ཞུགས་པ་དང་། ཉེ་རྒྱལ་གྱིས་སྨྲས་པ་། བྲམ་ཟེའི་ཁྱེའུ་ཁྱོད་དེ་བར་ག་ལས་འོངས་། དེས་སྨྲས་པ་། གསེར་གླིང་ནས་སོ་༎ བྲམ་ཟེའི་ཁྱེའུ་ཁྱོད་ཀྱི་གསེར་གླིང་ན་ངོ་མཚར་དང་རྨད་དུ་བྱུང་བའི་ཆོས་ཅུང་ཟད་ཅི་མཐོང་། དེས་སྨྲས་པ་། བདག་གིས་ངོ་མཚར་དང་རྨད་དུ་བྱུང་བའི་ཆོས་ཆེན་པོ་མཐོང་སྟེ་། འདི་ལྟར་བདག་གིས་གསེར་གླིང་ན་ངོ་མཚར་རྨད་དུ་བྱུང་བའི་ཆོས་ཅུང་ཟད་ཅི་མཐོང་བ་དེ་ཉོན་ཅིག་། གསེར་གླིང་ན་རྒྱལ་པོ་གསེར་བདག་ཅེས་བྱ་བ་དུས་ལ་བབ་བ་དེའི་ཆུང་མ་མེའི་ཕུང་པོར་མཆོངས་སོ་༎ དུས་གང་གི་ཚེ་། དུས་མང་གེ་མོ་ཞིག་གི་ཚེའོ་༎ ཟླ་བ་གང་ལ་། ཟླ་བ་མང་གེ་མོ་ཞིག་ལའོ་༎ ཉི་མ་གང་ལ་། ཉི་མ་མང་གེ་མོ་ཞིག་ལའོ་༎ དེས་དྲིས་པ་གླེགས་བུ་ལ་བྲིས་པ་བལྟས་ན་། ཇི་ཙམ་ན་ཐམས་ཅད་དེ་ཁོ་ན་བཞིན་དུ་མཐོང་ནས་། ཉེ་རྒྱལ་གྱིས་པང་ནས་སྐྱེས་ལ་སྨྲས་པ་། མཁན་པོས་སློབ་དཔོན་གྱི་དཔེ་མཁྱུད་བྱས་ཏེ་། དེས་ཤིན་ཏུ་བདུད་རྩི་རྙེད་ན་བདག་ཅག་ལ་བདུད་རྩིའི་བགོ་བཤའ་མ་བྱས་ཏེ་།
འདི་ལྟར་ལྷའི་མིག་གིས་ཡུལ་གཞན་ན་འདུག་པའི་གཟུགས་དག་༄༤༡ཨ་༌༎ མཐོང་བ་དང་། ལྷའི་རྣ་བས་སྒྲ་ཡིད་དུ་འོང་བ་དག་ཐོས་པ་ལས་ན་། དེས་བདུད་རྩི་མ་རྙེད་དོ་ཞེས་བྱ་བ་ནི་ཆོས་མེད་དོ་༎ པང་ནས་སྐྱེས་ཀྱིས་བསམས་པ་། ཉེ་རྒྱལ་འདི་ནི་ཤེས་རབ་ཅན་ཡིན་པས་། འདིས་ཀྱང་བདུད་རྩི་རྙེད་ནས་བདག་ལ་མི་བརྗོད་པ་གང་ཡིན་པ་དེ་ལྟ་བུའི་གནས་ཡོད་པར་འགྱུར་རོ་སྙམ་ནས་དེས་སྨྲས་པ་། ཉེ་རྒྱལ་ཚུར་ཤོག་། ཁྲིམས་སུ་བྱ་བ་བཅས་པ་བདག་ཅག་གཉིས་ལས་གང་གིས་དང་པོར་བདུད་རྩི་རྙེད་པ་དེས་ཕན་ཚུན་བསྙད་པར་བསྙད་པར་བྱའོ་༎ ཞེས་དེ་གཉིས་ཀྱིས་ཁྲིམས་སུ་བྱ་བ་དེ་ལྟ་བུ་བཅས་ཏེ་ལྗོངས་རྒྱུར་དོང་ངོ་༎ གང་གི་ཚེ་བཅོམ་ལྡན་འདས་བྱང་ཆུབ་སེམས་དཔའ་ལོ་ཉི་ཤུ་རྩ་དགུ་བཞེས་ཀྱང་འདོད་པ་དག་ལ་མ་རོལ་ཏེ་། རྒན་པོ་དང་ན་བ་དང་ཤི་བ་གཟིགས་པས་ཐུགས་བྱུང་ནས་། མཚན་མོ་ནམ་ཕྱེད་ན་ནགས་སུ་གཤེགས་ནས་། ལོ་དྲུག་ཏུ་དཀའ་བ་སྤྱད་དེ་དཀའ་བ་བྱེད་པ་ཅི་ཡང་མེད་པར་རིག་ནས་། ཅི་བདེར་དབུགས་རྔུབ་པར་མཛད་། ཅི་བདེར་དབུགས་འབྱིན་པར་མཛད་ཅིང་འབྲས་ཆན་དང་ཟན་དྲོན་ལ་སོགས་པ་ཞལ་ཟས་རྒྱ་ཆེན་པོ་དག་ཀྱང་གསོལ་བར་མཛད་། ཞུན་མར་དང་འབྲུ་མར་དག་གིས་སྐུ་དག་ཀྱང་སྐུད་པར་མཛད་། ཆུ་དྲོན་མོས་ཀྱང་སྐུ་བསིལ་བར་མཛད་ཅིང་། གྲོང་སྡེ་འདོང་དུ་གཤེགས་ནས་། གྲོང་པའི་བུ་མོ་དགའ་མོ་དང་དགའ་སྟོབས་མ་གཉིས་ལས་ལན་བཅུ་དྲུག་བཟླས་པའི་འོ་མ་སྦྲང་རྩི་དང་བསྲེས་པ་གསོལ་ཏེ་།
ཀླུའི་རྒྱལ་པོ་ནག་པོས་མངོན་པར་བསྟོད་པ་ན་རཙབ༹་བཀྲ་ཤིས་འཚོང་པ་ལས་རཙབ༹་གསེར་གྱི་མདོག་ལྟ་བུ་དག་བཞེས་༄༤༡བ་ནས་། བྱང་ཆུབ་ཀྱི་གཞི་ག་ལ་བ་དེར་གཤེགས་ཏེ་བྱོན་ནས་། ཉིད་ཀྱིས་རཙབ༹་མ་འཁྲུགས་ཤིང་ཀུན་ཏུ་མ་འཁྲུགས་པའི་གདན་བཤམས་ནས་སྐྱིལ་མོ་ཀྲུང་བཅས་ཏེ་སྐུ་དྲང་པོར་བསྲང་ནས་དྲན་པ་ཕྱོགས་པར་བཞག་སྟེ་བཞུགས་ནས་། ཇི་སྲིད་ཟག་མེད་མ་ཐོབ་པ་༎ དེ་སྲིད་སྐྱིལ་ཀྲུང་གཞིག་མི་བྱ་༎ ཞེས་ཐུགས་བསྐྱེད་ཅིང་གསུང་བརྗོད་དེ་། དེ་ཡི་ཇི་སྲིད་ཟག་མེད་པ་༎ མ་རྙེད་སྐྱིལ་ཀྲུང་འཇིག་མི་མཛད་༎ ཅེས་བྱ་བ་དང་། གང་གི་ཚེ་བཅོམ་ལྡན་འདས་ཀྱིས་མཚན་མོའི་གུང་ཐུན་ལ་བདུད་འབྱུང་པོ་དུང་ཕྱུར་ཕྲག་གསུམ་དང་བྱེ་བ་ཕྲག་དྲུག་གི་འཁོར་དང་ལྡན་པ་བྱམས་པའི་སྟོབས་ཀྱིས་མངོན་པར་བཏུལ་ཏེ་། བླ་ན་མེད་པའི་མཁྱེན་པ་ཐུགས་སུ་ཆུད་ནས་། ཚངས་པས་གསོལ་ཏེ་ཝའ་ར་ནའ་སིར་གཤེགས་ནས་ལན་གསུམ་དུ་བཟླས་ཏེ་། རྣམ་པ་བཅུ་གཉིས་སུ་ཆོས་དང་ལྡན་པའི་ཆོས་ཀྱི་འཁོར་ལོ་བསྐོར་བ་དེའི་ཚེ་། ལྔ་པ་དང་ཉེ་ལྔ་དག་དང་། གྲོང་བའི་ཁྱེའུ་མཐེ་བ་མཐོ་བ་ལྔ་བཅུ་བཏུལ་ཏེ་རབ་ཏུ་ཕྱུང་ཞིང་བསྙེན་པར་རྫོགས་པར་མཛད་དོ་༎ རལ་བལ་ཅན་གྱི་ཚལ་གསེབ་ཏུ་གཤེགས་ནས་། བཟང་སྡེའི་ཚོགས་དྲུག་ཅུ་བདེན་པ་ལ་བཀོད་དོ་༎ གྲོང་སྡེ་འདོང་དུ་གཤེགས་ནས་། གྲོང་པའི་བུ་མོ་དགའ་མོ་དང་དགའ་སྟོབས་མ་གཉིས་བདེན་པ་དག་ལ་བཀོད་དོ་༎ ལྟེང་རྒྱས་སུ་གཤེགས་ནས་། རལ་པ་ཅན་སྟོང་རབ་ཏུ་ཕྱུང་ཞིང་བསྙེན་པར་རྫོགས་པར་མཛད་དོ་༎ ག་ཡ་མགོའི་མཆོད་རྟེན་དུ་གཤེགས་ནས་། དགེ་སློང་སྟོང་པོ་དེ་དག་ཆོ་འཕྲུལ་གསུམ་གྱིས་གདམས་པ་མཛད་ནས་། འཁོར་བའི་དགོན་པ་ལས་བསྒྲལ་ཏེ་།
ཤིན་ཏུ་མཐར་ཐུག་པ་གྲུབ་པ་དང་། བདེ་བ་བླ་ན་མེད་༄༤༢ཨ་༌༎ པའི་མྱ་ངན་ལས་འདས་པ་ལ་བཀོད་དོ་༎ ལྟང་བྲང་གི་ཚལ་གསེབ་ཏུ་གཤེགས་ནས་། མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ལྷ་བརྒྱད་ཁྲི་དང་། མ་ག་དྷ་པའི་བྲམ་ཟེ་དང་། ཁྱིམ་བདག་འབུམ་ཕྲག་དུ་མ་དང་ལྷན་ཅིག་བདེན་པ་ལ་བཞག་གོ་། རྒྱལ་པོའི་ཁབ་ཏུ་གཤེགས་ནས་། འོད་མའི་ཚལ་བཞེས་ཏེ་། དེ་ནས་སངས་རྒྱས་བཅོམ་ལྡན་འདས་རྒྱལ་པོའི་ཁབ་ན་འོད་མའི་ཚལ་ཀ་ལན་དཀའི་གནས་ན་བཞུགས་སོ་༎ ཉེ་རྒྱལ་དང་བང་ནས་སྐྱེས་གཉིས་ཀྱང་ལྗོངས་རྒྱུ་ཞིང་དོང་བ་ན་། རྒྱལ་པོའི་ཁབ་ཏུ་ཕྱིན་པ་དང་། དེ་ན་གྲོང་ཁྱེར་རྒྱལ་པོའི་ཁབ་ཆེམ་མེ་ཆེམས་སེ་འདུག་པ་མཐོང་ནས་། དེ་གཉིས་ཀྱིས་བསམས་པ་། རྒྱུ་གཉིས་ཀྱི་གྲོང་ཁྱེར་ཆེན་པོ་འདི་ལྟ་བུ་ཆེམ་མེ་ཆེམས་སེར་གྱུར་ཏེ་། ཕ་རོལ་གྱི་དམག་ཚོགས་ཀྱི་འཇིགས་པ་དང་། དགེ་སྦྱོང་ངམ་། བྲམ་ཟེ་བསོད་ནམས་དང་དབང་ཆེ་བར་གྲགས་པ་འགའ་ཞིག་གནས་པ་ལས་འགྱུར་རོ་སྙམ་ནས་། དེ་གཉིས་ཀྱིས་རྒྱུ་སྐར་དག་ལ་བལྟ་བར་བརྩམས་ནས་། དེ་གཉིས་ཀྱིས་བསམས་པ་། རེ་ཞིག་ཕ་རོལ་གྱི་དམག་ཚོགས་ཀྱི་འཇིགས་པ་ནི་མེད་པས་། སང་ཤེས་པར་བྱའོ་སྙམ་མོ་༎ དེ་གཉིས་ཀྱི་ཀུན་ཏུ་སྤྱོད་པ་ནི་གང་གི་ཚེ་། དེ་གཉིས་འཕྲལ་རིས་གསུམ་བྱས་ཏེ་སྤྱོད་ཡུལ་དུ་དོང་བ་དེའི་ཚེ་ན་། སྲོག་ཆགས་འབུམ་ཕྲག་དུ་མ་དག་ཕྱི་བཞིན་ཕྱི་བཞིན་རྗེས་སུ་འབྲང་བར་འགྱུར་བ་ཡིན་ནོ་༎
དེ་གཉིས་ཕྱི་དེ་ཉིན་པར་འཕྲལ་རིས་གསུམ་བྱས་ཏེ་སྤྱོད་ཡུལ་དུ་དོང་བ་དང་། དེ་ཉིན་པར་སེམས་ཅན་གཅིག་ཀྱང་ཕྱི་བཞིན་༄༤༢བ་རྗེས་སུ་མི་འབྲང་ངོ་༎ དེ་གཉིས་ཕྱིར་བྱུང་སྟེ་བལྟས་ན་། ཇི་ཙམ་ན་སེམས་ཅན་གཅིག་ཀྱང་ཕྱི་བཞིན་ཕྱི་བཞིན་རྗེས་སུ་མི་འབྲང་བར་མཐོང་ནས་། དེ་གཉིས་ཀྱིས་བསམས་པ་། བདག་ཅག་གཉིས་སྔོན་ཆད་སྤྱོད་ཡུལ་དུ་འདོང་བ་དེའི་ཚེ་ན་། སྲོག་ཆགས་འབུམ་ཕྲག་དུ་མ་དག་ཕྱི་བཞིན་ཕྱི་བཞིན་རྗེས་སུ་འབྲང་བར་གྱུར་ན་། ད་ལྟར་སེམས་ཅན་གཅིག་ཀྱང་ཕྱི་བཞིན་རྗེས་སུ་མི་འབྲང་བ་འདི་ལ་རྒྱུ་གང་ཡིན་སྙམ་མོ་༎ དེའི་སྐབས་སུ་སངས་རྒྱས་བཅོམ་ལྡན་འདས་རྣམས་ལ་ནི་། མི་མཁྱེན་པ་དང་མ་གཟིགས་པ་དང་། མ་རིག་པ་དང་། རྣམ་པར་མི་མཁྱེན་པ་ཅུང་ཟད་ཀྱང་མི་མངའ་བས་། སངས་རྒྱས་བཅོམ་ལྡན་འདས་འཚོ་ཞིང་བཞུགས་ལ་གསོན་ཅིང་གཞེས་པ་ཐུགས་རྗེ་ཆེན་པོ་དང་ལྡན་པ་། འཇིག་རྟེན་ལ་ཕན་པར་ཞུགས་པ་། སྲུང་པ་གཅིག་པུ་བ་། ཉག་ཅིག་དཔའ་བ་། གཉིས་པ་མེད་པ་། གཉིས་སུ་མི་གསུང་བ་། ཞི་གནས་དང་ལྷག་མཐོང་གིས་བཞུགས་པ་། རིག་པ་གསུམ་གསལ་བར་མཛད་པ་། བསླབ་པ་གསུམ་ལ་ལེགས་པར་བསླབས་པ་། དུལ་བའི་གནས་གསུམ་གྱི་གཞི་ལ་མཁས་པ་། ཆུ་བོ་བཞི་ལས་རྒལ་བ་། རྫུ་འཕྲུལ་གྱི་རྐང་པ་བཞིས་སྤྱོད་པའི་གཞི་ལ་ལེགས་པར་གནས་པ་། བསྡུ་བའི་དངོས་པོ་བཞི་ལ་ཡུན་རིང་པོ་ནས་ཡོངས་སུ་སྦྱང་བ་མཛད་པ་། འཕགས་པའི་བདེན་པ་བཞི་སྟོན་པ་། མི་འཇིགས་པ་བཞིས་བསྙེངས་པ་མི་མངའ་བ་། ཡན་ལག་ལྔ་སྤངས་པ་། འགྲོ་བ་ལྔ་ལས་ཡང་དག་པར་འདས་པ་། ཕུང་པོ་ལྔ་བདག་མེད་པར་སྟོན་པ་། ཡན་ལག་དྲུག་དང་ལྡན་པ་། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་།
༄༤༣ཨ་༌༎ རྟག་ཏུ་གནས་པ་དྲུག་གིས་གནས་པ་། དབང་པོ་དྲུག་གི་སྒོ་བསྡམས་པ་། ཡང་དག་པར་དགའ་བར་བྱ་བའི་ཆོས་དྲུག་ལ་གོམས་པར་མཛད་པ་། བྱང་ཆུབ་ཀྱི་ཡན་ལག་བདུན་གྱི་མེ་ཏོག་གིས་ཕྱུག་པ་། འཕགས་པའི་ནོར་བདུན་སྟོན་པ་། འཇིག་རྟེན་ཆོས་བརྒྱད་ཀྱིས་མ་གོས་པ་། ཀུན་ནས་མནར་སེམས་ཀྱི་དངོས་པོ་དགུ་ལ་མཁས་པ་། ལམ་གྱི་ཡན་ལག་བརྒྱད་སྟོན་པ་། མཐར་གྱིས་གནས་པའི་སྙོམས་པར་འཇུག་པ་དགུ་ལ་མཁས་པ་། སྟོབས་བཅུའི་སྟོབས་དང་ལྡན་པ་། ཕྱོགས་བཅུར་སྙན་པས་ཡང་དག་པར་རྒྱས་པ་། བརྒྱ་ཕྲག་བཅུར་དབང་སྒྱུར་བ་ལས་ཁྱད་པར་དུ་འཕགས་པ་རྣམས་ཀྱི་ཆོས་ཉིད་ནི་ཉིན་ལན་གསུམ་མཚན་ལན་གསུམ་སངས་རྒྱས་ཀྱི་སྤྱན་གྱིས་འཇིག་རྟེན་ལ་རྣམ་པར་གཟིགས་ནས་། གང་ནི་ཉམས་པར་གྱུར་། གང་ནི་འཕེལ་བར་གྱུར་། གང་ནི་གནོད་པར་གྱུར་། གང་ནི་ཉམ་ང་བར་གྱུར་། གང་ནི་མི་བདེ་བར་གྱུར་། གང་ནི་གནོད་པ་དང་ཉམ་ང་བ་དང་མི་བདེ་བར་གྱུར་། གང་ནི་ངན་སོང་ལས་གཞོལ་། གང་ནི་ངན་སོང་ལས་འབབ་། གང་ནི་ངན་སོང་ལ་བབ་། ངས་གང་ནི་ངན་སོང་གི་ལམ་ནས་བསླང་སྟེ་། མཐོ་རིས་དང་ཐར་པ་དང་འབྲས་བུ་ལ་གཞག་པར་བྱ་། འདོད་པའི་འདམ་དུ་བྱིང་བ་གང་གི་ལག་ནས་ནི་དྲང་བར་བྱ་། འཕགས་པའི་ནོར་གྱི་དབྱིག་དང་བྲལ་བ་གང་ནི་། འཕགས་པའི་ནོར་གྱི་དབང་ཕྱུག་ལ་གཞག་པར་བྱ་། གང་གི་སངས་རྒྱས་འབྱུང་བས་བརྒྱན་པའི་འཇིག་རྟེན་ནི་འབྲས་བུ་དང་བཅས་པར་བྱ་།
གང་གི་དགེ་བའི་རྩ་བ་དག་༄༤༣བ་མ་སྐྱེད་པ་ནི་བསྐྱེད་པར་བྱ་། གང་གི་དགེ་བའི་རྩ་བ་དག་བསྐྱེད་པ་ནི་ཡོངས་སུ་སྨིན་པར་བྱ་། ཡོངས་སུ་སྨིན་པ་གང་ནི་རྣམ་པར་གྲོལ་བར་བྱ་ཞེས་མཁྱེན་པ་དང་གཟིགས་པ་ལ་འཇུག་གོ་། སྨྲས་པ་། ཆུ་སྲིན་གནས་ཀྱི་དུག་ཅན་པ་༎ དུས་ལས་འདའ་བར་འགྱུར་སྲིད་ཀྱི་༎ སངས་རྒྱས་གདུལ་ལ་བྱམས་པ་ནི་༎ དུས་ལས་འདའ་བར་མི་འགྱུར་རོ་༎ ཇི་ལྟར་མ་ནི་བུ་སྡུག་གཅིག་པུ་ལ་༎ རྟོག་ཅིང་དེ་སྲོག་སྲུང་བར་བྱེད་པ་ལྟར་༎ དེ་བཞིན་གཤེགས་པ་འང་གདུལ་བའི་སྐྱེ་བོ་ལ་༎ རྟོག་པར་མཛད་ཅིང་དེ་སྲོག་བསྲུང་བར་མཛད་༎ ཀུན་མཁྱེན་རྒྱུད་ལ་མངའ་བའི་ཐུགས་རྗེ་ཡིས་༎ གཞོན་མ་གདུལ་བའི་བེའུ་ཚོལ་མི་སྐྱོ་སྟེ་༎ སྲིད་དང་ངན་འགྲོས་ཉམས་ལ་བྱམས་པ་ནི་༎ རབ་ཉམས་བེའུ་ལ་བྱམས་པའི་བ་བཞིན་ནོ་༎ དེ་ལྟར་བཅོམ་ལྡན་འདས་ཀྱིས་སངས་རྒྱས་ཀྱི་སྤྱན་གྱིས་འཇིག་རྟེན་ལ་རྣམ་པར་གཟིགས་ན་། ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་རྒྱུད་ཡོངས་སུ་སྨིན་པ་། སྔོན་གྱི་སངས་རྒྱས་རྣམས་ལ་བྱ་བ་ལྷག་པར་བྱས་པ་། དགེ་བའི་རྩ་བའི་ཚོགས་བསགས་པ་ཡིན་ཏེ་། དེ་གཉིས་གདུལ་བའི་དུས་ནི་འབྲས་ཡོངས་སུ་སྨིན་པ་མཚོན་གྱིས་བརྟོལ་བ་ལ་སྡོད་པ་ལྟ་བུ་ཡིན་པར་གཟིགས་ནས་། བཅོམ་ལྡན་འདས་འདི་སྙམ་དུ་དགོངས་ཏེ་། ཅི་འདི་གཉིས་རེ་ཞིག་སྟོན་པས་གདུལ་བ་ཡིན་ནམ་། འོན་ཏེ་ཉན་ཐོས་ཀྱིས་གདུལ་བ་ཡིན་སྙམ་དུ་དགོངས་ན་། ཉན་ཐོས་ཀྱིས་གདུལ་བ་ཡིན་པར་གཟིགས་སོ་༎ སྒོ་གང་ནས་འཇུག་པར་འགྱུར་། ཅི་རྫུ་འཕྲུལ་གྱིས་གདུལ་བ་ཡིན་ནམ་།
འོན་ཏེ་སྤྱོད་ལམ་གྱིས་གདུལ་བ་ཡིན་༄༤༤ཨ་༌༎ སྙམ་དུ་དགོངས་ན་། སྤྱོད་ལམ་གྱིས་གདུལ་བ་ཡིན་པར་གཟིགས་སོ་༎ བཅོམ་ལྡན་འདས་ནི་གང་ལ་སྤྱོད་ལམ་གྱིས་གདུལ་བ་དེ་ལ་། ཚེ་དང་ལྡན་པ་རྟ་ཐུལ་གཏོང་བར་མཛད་དེ་། འདི་ལྟར་དེའི་སྤྱོད་ལམ་གྱིས་ནི་ལྷ་དང་མིའི་ཡིད་སྡུད་པར་བྱེད་པ་ཡིན་པའི་ཕྱིར་རོ་༎ དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རྟ་ཐུལ་ལ་བཀའ་སྩལ་པ་། རྟ་ཐུལ་ཁྱོད་ཀྱིས་ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་ལ་སོམས་ཤིག་། ཚེ་དང་ལྡན་བ་རྟ་ཐུལ་གྱིས་ཅང་མི་སྨྲ་བས་བཅོམ་ལྡན་འདས་ཀྱིས་བཀའ་སྩལ་པ་དང་དུ་བླངས་སོ་༎ དེ་ནས་ཚེ་དང་ལྡན་པ་རྟ་ཐུལ་བཅོམ་ལྡན་འདས་ཀྱིས་བཀའ་ལ་ལྷག་པར་བྱ་བ་བྱེད་པ་ཡིན་པས་། བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་བསྟོད་པ་དང་། རྗེས་སུ་ཡི་རང་བར་བྱས་ནས་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་༎ དེ་ནས་ཚེ་དང་ལྡན་པ་རྟ་ཐུལ་དེ་ཉིད་ཀྱི་མཚན་མོ་འདས་ནས་། སྔ་དྲོ་ཤམ་ཐབས་བགོས་། ལྷུང་བཟེད་དང་ཆོས་གོས་ཐོགས་ཏེ་། འགྲོ་བ་དང་། ལྡོག་པ་དང་། ཅུང་ཟད་བལྟ་བ་དང་། རྣམ་པར་བལྟ་བ་དང་། བསྐུམ་པ་དང་། བརྐྱང་བ་དང་། སྣམ་སྦྱར་དང་། ཆོས་གོས་དང་། ལྷུང་བཟེད་ཐོགས་པ་མཛེས་པས་རྒྱལ་པོའི་ཁབ་ཏུ་བསོད་སྙོམས་ལ་ཞུགས་སོ་༎ དེའི་ཚེ་ན་ཀུན་ཏུ་རྒྱུ་ཉེ་རྒྱལ་རྒྱལ་པོའི་ཁབ་ཏུ་བྱ་བ་ཞིག་གི་ཕྱིར་སྤྱོད་ཡུལ་དུ་ཞུགས་པས་།
ཚེ་དང་ལྡན་པ་རྟ་ཐུལ་འགྲོ་༄༤༤བ་བ་དང་། ལྡོག་པ་དང་། ཅུང་ཟད་བལྟ་བ་དང་། རྣམ་པར་བལྟ་བ་དང་། བསྐུམ་པ་དང་། བརྐྱང་བ་དང་། སྣམ་སྦྱར་དང་། ཆོས་གོས་དང་། ལྷུང་བཟེད་ཐོགས་པ་མཛེས་པས་རྒྱལ་པོའི་ཁབ་ན་བསོད་སྙོམས་ལ་རྒྱུ་བ་ཐག་རིང་པོ་ཁོ་ན་ནས་མཐོང་ངོ་༎ མཐོང་ནས་ཀྱང་འདི་སྙམ་དུ་སེམས་ཏེ་། རྒྱལ་པོའི་ཁབ་འདིར་རབ་ཏུ་བྱུང་བ་ཇི་སྙེད་ཅིག་ལྷགས་ཤིང་གནས་པ་དག་ལས་འདི་ལྟ་སྟེ་། རབ་ཏུ་བྱུང་བ་འདིའི་སྤྱོད་ལམ་ལྟ་བུ་ནི་བདག་གིས་སྔན་ཆད་འགའ་ཡང་མ་མཐོང་བས་། བདག་དེའི་གན་དུ་སོང་སྟེ་དགེ་སློང་ཁྱོད་ཀྱི་སྟོན་པ་ནི་གང་ཡིན་། གང་གི་ཕྱིར་ནི་རབ་ཏུ་བྱུང་། སུའི་ཆོས་ལ་ནི་དགའ་ཞེས་དྲིའོ་སྙམ་དུ་རིག་ནས་། ལམ་པོ་ཆེ་རུབ་པ་ཞིག་ན་འགྲོ་བ་དང་ལྡོག་པས་ཤས་ཆེར་སྡོད་ཅིང་འདུག་གོ་། དེ་ནས་ཚེ་དང་ལྡན་པ་རྟ་ཐུལ་ཀུན་ཏུ་རྒྱུ་ཉེ་རྒྱལ་ག་ལ་བ་དེར་སོང་ངོ་༎ དེ་ནས་ཀུན་ཏུ་རྒྱུ་ཉེ་རྒྱལ་གྱིས་ཚེ་དང་ལྡན་པ་རྟ་ཐུལ་ལ་འདི་སྐད་ཅེས་སྨྲས་སོ་༎ དགེ་སློང་ཁྱོད་ཀྱི་སྟོན་པ་ནི་གང་ཡིན་། གང་གི་ཕྱིར་ནི་རབ་ཏུ་བྱུང་། སུའི་ཆོས་ལ་ནི་དགའ། ཚེ་དང་ལྡན་པ་ཤའཀྱའི་སྲས་ཀྱི་དགེ་སྦྱོང་གོའུ་ཏ་མ་ཤའཀྱའི་རིགས་ལས་སྐྲ་དང་ཁ་སྤུ་བྲེགས་ནས་། གོས་ངུར་སྨྲིག་དག་བགོས་ཏེ་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཞིག་ཡོད་དེ་། དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་བས་། ཁོ་བོའི་སྟོན་པ་ནི་བཅོམ་ལྡན་འདས་དེ་ཡིན་ནོ་༎ ཁོ་བོ་དེའི་ཕྱིར་རབ་ཏུ་བྱུང་ངོ་༎ ཁོ་བོ་དེའི་ཆོས་ལ་དགའོ་༎ དགེ་སློང་དེའི་ཕྱིར་ཆོས་སྟོན་ཅིག་།
ཚེ་དང་ལྡན་པ་༄༤༥ཨ་༌༎ ཁོ་བོ་ནི་ན་གཞོན་པ་དང་རབ་ཏུ་བྱུང་བ་གསར་པས་དེའི་ཕྱིར་ཁོ་བོས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་བསྟན་པ་རྒྱ་ཆེར་ཡང་དག་པར་རབ་ཏུ་བསྟན་པར་སླ་བ་མ་ཡིན་ཏེ ། འདི་ལྟར་དེའི་དོན་བསྟན་པར་བྱའོ་༎ དགེ་སློང་ཁོ་བོ་ལ་ནི་དོན་དགོས་ཀྱི་། ཚིག་ནི་ཤིན་ཏུ་མང་པོས་ཀྱང་ཅི་བྱ་སྟེ་། ཁྱོད་ཀྱིས་དོན་ཉུང་ཡང་རུང་མང་ཡང་རུང་སྟོན་ཅིག་། དེ་ནས་ཚེ་དང་ལྡན་པ་རྟ་ཐུལ་གྱིས་དེའི་ཚེ་ཚིགས་སུ་བཅད་པ་སྨྲས་པ་། ཆོས་རྣམས་གང་དག་རྒྱུ་ལས་བྱུང་བ་དང་༎ དེ་ཡི་རྒྱུ་དང་དེའི་འགོག་གང་ཡིན་པའང་༎ དེ་བཞིན་གཤེགས་པ་ཉིད་ཀྱིས་བཀའ་སྩལ་ཏོ་༎ དེ་སྐད་གསུང་བའི་ཚུལ་ཅན་དགེ་སྦྱོང་ཆེ་༎ ཆོས་ཀྱི་རྣམ་གྲངས་འདི་བཤད་པ་ན་ཀུན་ཏུ་རྒྱུ་ཉེ་རྒྱལ་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ་༎ དེ་ནས་ཀུན་ཏུ་རྒྱུ་ཉེ་རྒྱལ་ཆོས་མཐོང་བ་དང་། ཆོས་ཐོས་པ་དང་། ཆོས་རིག་པ་དང་། ཆོས་ཀྱི་གཏིང་སླེབས་པ་དང་། སོམ་ཉི་ལས་རྒལ་བ་དང་། ཐེ་ཚོམ་ལས་རྒལ་བ་དང་། གཞན་གྱི་དྲིང་མི་འཇོག་པ་དང་། གཞན་གྱིས་མི་བཀྲི་བ་དང་། སྟོན་པའི་བསྟན་པའི་ཆོས་རྣམས་ལ་མི་འཇིགས་པ་ཐོབ་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་། ཚེ་དང་ལྡན་པ་རྟ་ཐུལ་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ་། དེའི་ཚེ་ཚིགས་སུ་བཅས་པ་སྨྲས་པ་། སྐྱོབ་པ་རྣམས་ཀྱི་ཆོས་འདི་ཡིན་༎
བསྐལ་མང་བྱེ་བ་༄༤༥བ་ཁྲག་ཁྲིག་ཏུ་༎ སྔན་ཆད་མ་མཐོང་མ་ཐོས་པ་༎ འཆི་མེད་མྱ་ངན་མེད་པ་ཡི་༎ གོ་འཕང་འདི་ལ་རྗེས་སུ་རྟོགས་༎ ཚེ་དང་ལྡན་པ་། བཅོམ་ལྡན་འདས་དེ་ད་ལྟར་ག་ལ་བཞུགས་། ཚེ་དང་ལྡན་པ་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀའི་གནས་འདི་ཉིད་ནའོ་༎ དེ་ནས་ཀུན་ཏུ་རྒྱུ་ཉེ་རྒྱལ་ཚེ་དང་ལྡན་པ་རྟ་ཐུལ་གྱིས་སྨྲས་པ་ལ་མངོན་པར་བསྟོད་པ་དང་། རྗེས་སུ་ཡི་རང་བར་བྱས་ཏེ་། ཚེ་དང་ལྡན་པ་རྟ་ཐུལ་གྱི་རྐང་པ་གཉིས་ལ་མགོ་བོས་ཕྱག་འཚལ་ནས་ཚེ་དང་ལྡན་པ་རྟ་ཐུལ་ལ་ལན་གསུམ་བསྐོར་བ་བྱས་ཏེ་སོང་ནས་ཀུན་ཏུ་རྒྱུ་པང་ནས་སྐྱེས་ག་ལ་བ་དེར་སོང་ངོ་༎ ཀུན་ཏུ་རྒྱུ་པང་ནས་སྐྱེས་ཀྱི་ཀུན་ཏུ་རྒྱུ་ཉེ་རྒྱལ་ཐག་རིང་པོ་ཁོ་ན་ནས་མཐོང་ངོ་༎ མཐོང་ནས་ཀྱང་ཀུན་ཏུ་རྒྱུ་ཉེ་རྒྱལ་ལ་འདི་སྐད་ཅེས་སྨྲས་སོ་༎ ཚེ་དང་ལྡན་པ་ཁྱོད་ཀྱི་དབང་པོ་རྣམས་ནི་རྣམ་པར་དབ༹ངས་། བཞིན་གྱི་མདོག་ནི་ཡོངས་སུ་དག་། པགས་པའི་མདོག་ནི་དཀར་ན་ཁྱོད་ཀྱིས་བདུད་རྩི་རྙེད་དམ་། ཚེ་དང་ལྡན་པ་རྙེད་དོ་༎ ཚེ་དང་ལྡན་པ་དེའི་ཕྱིར་ཆོས་སྟོན་ཅིག་། དེ་ནས་ཀུན་ཏུ་རྒྱུ་ཉེ་རྒྱལ་གྱིས་དེའི་ཚེ་ཚིགས་སུ་བཅད་པ་སྨྲས་པ་། ཆོས་རྣམས་གང་དག་རྒྱུ་ལས་བྱུང་བ་དང་། དེ་ཡི་རྒྱུ་དང་དེ་འགོག་གང་ཡིན་པའང་༎ དེ་བཞིན་གཤེགས་པ་ཉིད་ཀྱིས་བཀའ་སྩལ་ཏེ་༎ དེ་སྐད་གསུང་བའི་ཚུལ་ཅན་དགེ་སྦྱོང་ཆེ་༎ ཚེ་དང་ལྡན་པ་ད་དུང་ཡང་ལན་ཅིག་བརྗོད་ཅིག་། ཚེ་དང་ལྡན་པ་བརྗོད་པར་བྱའོ་༎ ཆོས་རྣམས་གང་དག་རྒྱུ་ལས་བྱུང་བ་དང་༎ དེ་ཡི་རྒྱུ་དང་དེ་འགོག་གང་ཡིན་པའང་༎ དེ་བཞིན་གཤེགས་པ་ཉིད་ཀྱིས་བཀའ་སྩལ་ཏེ་༎
དེ་སྐད་གསུང་བའི་༄༤༦ཨ་༌༎ ཚུལ་ཅན་དགེ་སྦྱོང་ཆེ་༎ ཆོས་ཀྱི་རྣམ་གྲངས་འདི་བཤད་པ་ན་། ཀུན་ཏུ་རྒྱུ་པང་ནས་སྐྱེས་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ་༎ དེ་ནས་ཀུན་ཏུ་རྒྱུ་པང་ནས་སྐྱེས་ཆོས་མཐོང་བ་དང་། ཆོས་ཐོས་པ་དང་། ཆོས་རིག་པ་དང་། ཆོས་ཀྱི་གཏིང་སླེབས་པ་དང་། སོམ་ཉི་ལས་རྒལ་བ་དང་། ཐེ་ཚོམ་ལས་རྒལ་བ་དང་། གཞན་གྱི་དྲིང་མི་འཇོག་པ་དང་། གཞན་གྱིས་མི་བཀྲི་བ་དང་། སྟོན་པའི་བསྟན་པའི་ཆོས་རྣམས་ལ་མི་འཇིགས་པ་ཐོབ་ནས་། སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་། ཀུན་ཏུ་རྒྱུ་ཉེ་རྒྱལ་ག་ལ་བ་དེར་ལོགས་སུ་ཐལ་མོ་སྦྱར་བ་བཏུད་ནས་། དེའི་ཚེ་ཚིགས་སུ་བཅད་པ་སྨྲས་པ་། སྐྱོབ་པ་རྣམས་ཀྱི་ཆོས་འདི་ཡིན་༎ བསྐལ་མང་བྱེ་བ་ཁྲག་ཁྲིག་ཏུ་༎ སྔན་ཆད་མ་མཐོང་མ་ཐོས་པ་༎ འཆི་མེད་མྱ་ངན་མེད་པ་ཡི་༎ གོ་འཕང་འདི་ལ་རྗེས་སུ་རྟོགས་༎ ཚེ་དང་ལྡན་པ་བཅོམ་ལྡན་འདས་དེ་ད་ལྟར་ག་ལ་བཞུགས་། ཚེ་དང་ལྡན་པ་རྒྱལ་པོའི་ཁབ་འོད་མའི་ཚལ་བྱ་ཀ་ལན་ད་ཀའི་གནས་འདི་ཉིད་ནའོ་༎ ཚེ་དང་ལྡན་པ་ཚུར་ཤོག་། བཅོམ་ལྡན་འདས་དེའི་སྤྱན་སྔར་ཚངས་པར་སྤྱོད་པ་སྤྱད་པར་བྱའོ་༎ ཚེ་དང་ལྡན་པ་དེའི་ཕྱིར་ཇེ་འཁོར་ལ་བལྟ་བར་བྱ་སྟེ་། བདག་ཅག་ལྟ་བུ་མི་གྲགས་པ་དང་ལྡན་པ་ཤེས་པར་གྱུར་པ་དག་གིས་འཁོར་ལ་བལྟ་བ་ནི་ལེགས་པ་ཡིན་ནོ་༎ དེ་ནས་ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་ཀྱིས་བྲམ་ཟེའི་ཁྱེའུ་རྣམས་ལ་སྨྲས་པ་། བྲམ་ཟེའི་ཁྱེའུ་རྣམས་ཤེས་པར་གྱིས་ཤིག་།
༄༤༦བ་ཁོ་བོ་ཅག་གཉིས་ནི་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱད་པ་སྤྱོད་པར་བྱེད་ན་། ཁྱེད་ཅག་ཇི་ལྟར་བྱེད་། མཁན་པོ་གཉིས་བདག་ཅག་ཅུང་ཟད་ཅི་འཚལ་བ་གང་ལགས་པ་དེ་དག་ཐམས་ཅད་མཁན་པོ་གཉིས་ལས་བརྟེན་ནས་འཚལ་བ་ལགས་ན་། གལ་ཏེ་མཁན་པོ་གཉིས་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱད་པ་སྤྱོད་ན་། བདག་ཅག་ཀྱང་མཁན་པོ་གཉིས་རབ་ཏུ་བྱུང་བའི་རྗེས་སུ་རབ་ཏུ་འབྱུང་བར་བགྱིའོ་༎ བྲམ་ཟེའི་ཁྱེའུ་རྣམས་ད་དེའི་དུས་ལ་བབ་པར་ཤེས་པར་གྱིས་ཤིག་། དེ་ནས་ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་འཁོར་ཉིས་བརྒྱ་ལྔ་བཅུ་ལྔ་བཅུ་དང་འོད་མའི་ཚལ་བྱ་ཀ་ལན་ད་ཀའི་གནས་ག་ལ་བ་དེར་དོང་ངོ་༎ དེའི་ཚེ་ན་ཚེ་དང་ལྡན་པ་རྟ་ཐུལ་ཉིན་མོ་སྤྱོད་པའི་ཕྱིར་ཤིང་ལྗོན་པ་ཞིག་གི་དྲུང་ན་རྟེན་ཅིང་འདུག་གོ་། ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་ཀྱིས་ཚེ་དང་ལྡན་པ་རྟ་ཐུལ་ཐག་རིང་པོ་ནས་མཐོང་ངོ་༎ མཐོང་ནས་ཀྱང་ཉེ་རྒྱལ་གྱིས་པང་ནས་སྐྱེས་ལ་སྨྲས་པ་། པང་ནས་སྐྱེས་ཇི་ཇེ་བཅོམ་ལྡན་འདས་ལ་བསྙེན་བཀུར་བྱའམ་། འོན་ཏེ་གང་ལས་ཆོས་ཐོས་པ་དེ་ལ་བྱ༏་དེས་སྨྲས་པ་། ཇེ་གང་ལས་ཆོས་ཐོས་པ་དེ་ལ་བསྙེན་བཀུར་བྱའོ་༎ དེ་གཉིས་ཚེ་དང་ལྡན་པ་རྟ་ཐུལ་ག་ལ་བ་དེར་དོང་སྟེ་ཕྱིན་ནས་། ཚེ་དང་ལྡན་པ་རྟ་ཐུལ་གྱི་རྐང་པ་གཉིས་ལ་མགོ་བོས་ཕྱག་འཚལ་ཏེ་མཐའ་གཅིག་ཏུ་འཁོད་དོ་༎ དེའི་ཚེ་ན་བྲམ་ཟེ་ཟླ་བ་ལ་དགའ་བ་ཞིག་ཟླ་བ་ལ་བསྙེན་བཀུར་བྱེད་ཅིང་ཕྱག་འཚལ་ལོ་༎
དེ་ནས་བཅོམ་ལྡན་འདས་ཀྱིས་བྱུང་བ་འདི་ལ་ཚིགས་སུ་བཅད་པ་བཀའ་༄༤༧ཨ་༌༎ སྩལ་པ་། རྒན་པ་དང་ནི་གཞོན་པའང་རུང་༎ གང་ལས་ཆོས་ནི་རྣམ་ཤེས་པ་༎ དེ་ལ་གུས་པར་ཕྱག་བྱ་སྟེ་༎ ཟླ་བ་ཚེས་ལ་ཇི་བཞིན་ནོ་༎ བྲམ་ཟེ་མེ་ལ་དགའ་བ་ཞིག་ཀྱང་མེ་ལ་བསྙེན་བཀུར་བྱེད་ཅིང་ཕྱག་འཚལ་ལོ་༎ དེ་ནས་བཅོམ་ལྡན་འདས་ཀྱིས་བྱུང་བ་འདི་ལ་ཚིགས་སུ་བཅད་པ་བཀའ་སྩལ་པ་། རྒན་པ་དང་ནི་གཞོན་པའང་རུང་༎ གང་ལས་ཆོས་ནི་རྣམ་ཤེས་པ་༎ དེ་ལ་གུས་པར་ཕྱག་བྱ་སྟེ་༎ མེ་ལ་བྲམ་ཟེ་གཙང་མ་བཞིན་༎༎ འདུལ་བ་གཞི་། བམ་པོ་བཞི་པ་། དེ་ནས་ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་ཚེ་དང་ལྡན་པ་རྟ་ཐུལ་གྱི་རྐང་པ་གཉིས་ལ་མགོ་བོས་ཕྱག་འཚལ་ཏེ་དོང་ནས་བཅོམ་ལྡན་འདས་ག་ལ་བ་དེར་དོང་ངོ་༎ དེའི་ཚེ་ན་བཅོམ་ལྡན་འདས་དགེ་སློང་གི་འཁོར་བརྒྱ་ཕྲག་དུ་མའི་གུང་ལ་ཆོས་སྟོན་ཅིང་བཞུགས་སོ་༎ བཅོམ་ལྡན་འདས་ཀྱིས་ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་ཐག་རིང་པོ་ཁོ་ན་ནས་གཟིགས་སོ་༎ གཟིགས་ནས་ཀྱང་དགེ་སློང་རྣམས་ལ་བཀའ་སྩལ་པ་། དགེ་སློང་དག་ཁྱེད་ཀྱིས་གྲོགས་པོའི་ཚོགས་ཡོངས་སུ་སྡུད་པ་། ཚོགས་ཡོངས་སུ་འདྲེན་པ་། ཚོགས་ཀྱི་མདུན་ནས་འོང་བ་འདི་ལྟ་སྟེ་། ཉེ་རྒྱལ་དང་པང་ནས་སྐྱེས་གཉིས་མཐོང་ངམ་། བཙུན་པ་མཐོང་ངོ་༎ འདི་གཉིས་ནི་ངའི་ཉན་ཐོས་ཟུང་དང་། ཟུང་གི་མཆོག་དང་། ཟུང་བཟང་པོར་འགྱུར་ཏེ་། གཅིག་ནི་རྫུ་འཕྲུལ་དང་ལྡན་པ་རྣམས་ཀྱི་མཆོག་ཏུ་འགྱུར་ལ་། ཅིག་ཤོས་ནི་ཤེས་རབ་དང་ལྡན་པ་རྣམས་ཀྱི་མཆོག་ཏུ་འགྱུར་རོ་༎
དེ་ནས་དགེ་སློང་ཞིག་གིས་༄༤༧བ་དེའི་ཚེ་ཚིགས་སུ་བཅད་པ་སྨྲས་པ་། སྟོན་པ་དགོངས་ཡུལ་མཐའ་ཡས་པ་༎ སྐྱེས་བུའི་དབང་པོ་མཁྱེན་མཐར་བྱོན་༎ བཅོམ་ལྡན་སྲིད་པའི་མཐར་མཛད་པས་༎ གྲོགས་པོ་ཉེ་རྒྱལ་པང་ནས་སྐྱེས་༎ འོད་མའི་ཚལ་དུ་མ་ཕྱིན་པར་༎ དེ་ལྟར་མཆིས་པ་གཟིགས་གྱུར་ནས་༎ ཚོགས་མཆོག་དབུས་སུ་དེ་གཉིས་ནི་༎ འདི་གཉིས་ང་ཡི་ཉན་ཐོས་ཀྱི་༎ ཟུང་མཆོག་འགྱུར་ཞེས་ངེས་བསྟན་ཏེ་༎ གཅིག་ནི་རྫུ་འཕྲུལ་ལྡན་པའི་མཆོག་། ཅིག་ཤོས་ཤེས་རབ་ལྡན་པ་ཡི་༎ མཆོག་ཏུ་འགྱུར་བར་ལུང་བསྟན་མཛད་༎ དེ་ནས་ཀུན་ཏུ་རྒྱུ་ཉེ་རྒྱལ་དང་པང་ནས་སྐྱེས་གཉིས་བཅོམ་ལྡན་འདས་ག་ལ་བ་དེར་དོང་སྟེ་ཕྱིན་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཙུན་པ་བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་གནང་ན་བདག་ཅག་བཅོམ་ལྡན་འདས་ཀྱི་སྤྱན་སྔར་ཚངས་པར་སྤྱོད་པ་སྤྱད་པར་བགྱིའོ་༎ བཅོམ་ལྡན་འདས་ཀྱིས་དེ་གཉིས་ལ་དགེ་སློང་ཚུར་ཤོག་ཅེས་བྱ་བས་རབ་ཏུ་ཕྱུང་ཞིང་དགེ་སློང་དག་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་བཀའ་སྩལ་པ་དང་། དེ་དག་བཅོམ་ལྡན་འདས་ཀྱི་བཀའི་མཇུག་ཁོ་ནར་སྐྲ་བྱི་བ་དང་སྣམ་སྦྱར་གྱོན་པར་གྱུར་ཏེ་། སྐྲ་དང་ཁ་སྤུ་ཞག་བདུན་སྐྱེས་པ་ཙམ་དང་། ལག་པ་ན་ལྷུང་བཟེད་དང་། བྱ་མ་བུམ་ཐོགས་པ་དང་། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏོ་༎ ཡང་སྨྲས་པ་།
དེ་བཞིན་གཤེགས་པས་ཚུར་ཤོག་བཀའ་༄༤༨ཨ་༌༎ སྩལ་པས་༎ སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་༎ མོད་ལ་དབང་པོ་རབ་ཞིར་གནས་གྱུར་ཏེ་༎ སངས་རྒྱས་དགོངས་པས་ལུས་གཟུགས་བཀབ་པར་གྱུར་༎ དེ་ནས་དགེ་སློང་རབ་ཏུ་མང་པོ་དག་སྔ་དྲོ་ཤམ་ཐབས་བགོས་། ལྷུང་བཟེད་དང་ཆོས་གོས་ཐོགས་ཏེ་། རྒྱལ་པོའི་ཁབ་ཏུ་བསོད་སྙོམས་ལ་ཞུགས་པ་དང་། དེ་ན་རྒྱལ་པོའི་ཁབ་ཀྱི་མི་གང་དག་ཡང་དག་རྒྱལ་བ་ཅན་གྱི་མུ་སྟེགས་ཅན་གྱི་གནས་རབ་ཏུ་ཕྱུང་ཞིང་བསྙེན་པར་རྫོགས་ནས་རིང་པོ་མ་ལོན་པས་ཡི་མ་རངས་ཤིང་མངོན་པར་མི་དགའ་བ་དེ་དག་གིས་དགེ་སློང་དེ་དང་དེ་དག མཐོང་ནས་། ཅོ་འདྲི་ཞིང་ཚིགས་སུ་བཅད་པ་སྨྲས་པ་། སངས་རྒྱས་མ་ག་དྷ་དག་གི་། གྲོང་མཆོག་རྒྱལ་པོའི་ཁབ་གཤེགས་པས་༎ ཡང་དག་རྒྱལ་བའི་ཀུན་ཁྲིད་ན་༎ ཕྱིན་ཆད་ཅི་ཞིག་བཀྲི་བར་བྱ་༎ དེས་དགེ་སློང་རྣམས་སྤ་གོང་ཞིང་མི་དགའ་བ་དང་མི་འཇིགས་པ་མེད་པར་གྱུར་ཏོ་༎ དེ་ནས་དགེ་སློང་རབ་ཏུ་མང་པོ་དག་རྒྱལ་པོའི་ཁབ་ཏུ་བསོད་སྙོམས་ཀྱི་ཕྱིར་རྒྱུས་ནས་ཟས་ཀྱི་བྱ་བ་བྱས་ཏེ་། ཕྱི་དྲོ་བསོད་སྙོམས་མི་ལེན་པས་ལྷུང་བཟེད་དང་ཆོས་གོས་མཁོས་སུ་ཕབ་ནས་། རྐང་པ་གཉིས་བཀྲུས་ཏེ་སྡུག་བསྔལ་ཞིང་མི་བདེ་བས་བཅོམ་ལྡན་འདས་ག་ལ་བ་དེར་དོང་ནས་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་། ཕྱོགས་གཅིག་ཏུ་འཁོད་དོ་༎ ཕྱོགས་གཅིག་ཏུ་འཁོད་ནས་བཅོམ་ལྡན་འདས་ལ་དགེ་སློང་རབ་ཏུ་མང་པོ་དག་གིས་འདི་སྐད་ཅེས་གསོལ་ཏོ་༎
བཙུན་པ་འདི་ན་བདག་ཅག་དགེ་༄༤༨བ་སློང་རབ་ཏུ་མང་པོ་དག་སྔ་དྲོ་ཤམ་ཐབས་འཚལ་། ལྷུང་བཟེད་དང་ཆོས་གོས་ཐོགས་ཏེ་། རྒྱལ་པོའི་ཁབ་ཏུ་བསོད་སྙོམས་ལ་ཞུགས་པ་དང་། དེ་ན་རྒྱལ་པོའི་ཁབ་ཀྱི་མི་གང་དག་ཡང་དག་རྒྱལ་བ་ཅན་གྱི་མུ་སྟེགས་ཅན་གྱི་གནས་རབ་ཏུ་བྱུང་ཞིང་བསྙེན་པར་རྫོགས་ནས་རིང་པོ་མ་ལགས་པས་ཡི་མ་རངས་ཤིང་མངོན་པར་མི་དགའ་བ་དེ་དག་གིས་། དགེ་སློང་དེ་དང་དེ་དག་མཐོང་ནས་ཅོ་འདྲི་ཞིང་ཚིགས་སུ་བཅད་པ་། སངས་རྒྱས་མ་ག་དྷ་དག་གི་། གྲོང་མཆོག་རྒྱལ་པོའི་ཁབ་གཤེགས་པས་༎ ཡང་དག་རྒྱལ་བའི་ཀུན་ཁྲིད་ན་༎ ཕྱིན་ཆད་ཅི་ཞིག་བཀྲི་བར་བྱ་༎ ཞེས་མཆི་ནས་དེས་བདག་ཅག་རྣམས་སྤ་གོང་ཞིང་མི་དགའ་བ་དང་། མི་འཇིགས་པ་མ་མཆིས་པར་གྱུར་ཏོ་༎ བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་རྒྱལ་པོའི་ཁབ་ཀྱི་མི་དེ་སྐད་ཟེར་བ་རྣམས་ལ་འདི་སྐད་ཅེས་། འདི་ལ་དཔའ་ཆེན་བདེ་གཤེགས་དག་། དམ་པའི་ཆོས་ཀྱིས་ཁྲིད་མཛད་དེ་༎ དེ་དག་ཆོས་ཀྱིས་ཁྲིད་མཛད་ལ་༎ མཁས་པ་སུ་ཞིག་མི་བཟོད་བྱེད་༎ ཅེས་བརྗོད་ན་། རྒྱལ་པོའི་ཁབ་ཀྱི་མི་དེ་སྐད་ཟེར་བ་རྣམས་ཀྱི་རློམ་པ་ཙམ་མམ་། སྤོབས་པ་ཙམ་གང་ཡིན་པ་དེ་ཐམས་ཅད་ཀྱི་ཐམས་ཅད་དུ་མེད་པར་འགྱུར་རོ་༎ དེ་ནས་དགེ་སློང་རབ་ཏུ་མང་པོ་དག་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ་།
རྒྱལ་པོའི་ཁབ་ཏུ་བསོད་སྙོམས་ལ་ཞུགས་པ་དང་། དེ་ན་རྒྱལ་པོའི་ཁབ་ཀྱི་མི་གང་དག་ཡང་དག་རྒྱལ་བ་ཅན་གྱི་མུ་སྟེགས་ཅན་གྱི་གནས་རབ་ཏུ་ཕྱུང་ཞིང་བསྙེན་པར་རྫོགས་ནས་རིང་པོ་མ་ལོན་པས་ཡི་མ་༄༤༩ཨ་༌༎ རངས་ཤིང་མངོན་པར་མི་དགའ་བ་དེ་དག་གིས་དགེ་སློང་དེ་དང་དེ་དག་མཐོང་ནས་། ཅོ་འདྲི་ཞིང་ཚིགས་སུ་བཅད་པ་སྨྲས་པ་། སངས་རྒྱས་མ་ག་དྷ་དག་གི་། གྲོང་མཆོག་རྒྱལ་པོའི་ཁབ་གཤེགས་པས་༎ ཡང་དག་རྒྱལ་བའི་ཀུན་ཁྲིད་ན་༎ ཕྱིན་ཆད་ཅི་ཞིག་བཀྲི་བར་བྱ་༎ དེ་ནས་དགེ་སློང་ཞིག་གིས་དེའི་ཚེ་ཚིགས་སུ་བཅད་པ་སྨྲས་པ་། འདི་ན་དཔའ་ཆེན་བདེ་གཤེགས་དག་། དམ་པའི་ཆོས་ཀྱིས་ཁྲིད་མཛད་དེ་༎ དེ་དག་ཆོས་ཀྱིས་ཁྲིད་མཛད་ལ་༎ མཁས་པ་སུ་ཞིག་བཟོད་མི་བྱེད་༎ དེ་སྐད་ཅེས་སྨྲས་པ་དང་། རྒྱལ་པོའི་ཁབ་ཀྱི་མི་དེ་སྐད་ཟེར་བ་རྣམས་ཀྱི་རློམ་པ་ཙམ་མམ་། སྤོབས་པ་ཙམ་གང་ཡིན་པ་དེ་དག་ཐམས་ཅད་ཀྱི་ཐམས་ཅད་དུ་མེད་པར་གྱུར་ཏོ་༎ ཇི་ཙམ་དུས་གཞན་ཞིག་ན་། བྲམ་ཟེ་གནས་ལེན་གྱི་བུ་དུས་ལ་བབ་ཅིང་། དེའི་ཆུང་མ་ཡང་དུས་ལ་བབ་། བྲམ་ཟེ་སྐར་རྒྱལ་ཡང་དུས་ལ་བབ་། ཤའ་རི་ཀའ་ཡང་དུས་ལ་བབ་བོ་༎ བྲམ་ཟེའི་ཁྱེའུ་སྟོད་རིངས་ཀྱང་ལྷོ་ཕྱོགས་ནས་འཇིག་རྟེན་རྒྱང་པན་བཟུང་ནས་གྲོང་ན་ལ་དར་ཕྱིན་པ་དང་། དེ་སྒོ་བས་བཞིན་གྱི་གཟུགས་ལས་ངོ་ཤེས་ནས་སྨྲས་པ་། ཤེས་ལྡན་ཁྱོད་སྟོད་རིངས་ཡིན་ནམ་། ཁོ་བོ་སྐྱེ་བོ་དག་གིས་དེ་ལྟར་ཤེས་སོ་༎ བྲམ་ཟེ་གནས་ལེན་གྱི་བུ་དེ་ག་རེ་། དུས་ལ་བབ་བོ་༎ དེའི་ཆུང་མ་དེ་ག་རེ་། དེ་ཡང་དུས་ལ་བབ་བོ་༎ བྲམ་ཟེ་སྐར་རྒྱལ་ག་རེ་། དེ་ཡང་དུས་ལ་བབ་བོ་༎ ཤའ་རི་ཀའ་ག་རེ་། དེ་ཡང་དུས་ལ་བབ་བོ་༎ ཤའ་རིའི་བུ་དེ་ག་རེ་།
རྒྱལ་པོའི་ཁབ་ཏུ་སྟོན་པ་ཡང་༄༤༩བ་དག་རྒྱལ་བ་ཅན་ཞེས་བྱ་བ་བྱུང་ནས་། རིང་པོ་མ་ལོན་པར་དེའི་གན་དུ་རབ་ཏུ་བྱུང་ངོ་༎ འདི་ལྟ་སྟེ་། རེ་ཞིག་རབ་ཏུ་འབྱུང་བར་བྱ་བ་དེ་ནི་བྲམ་ཟེའི་བྱ་བ་ཡིན་ནོ་༎ དེས་མཐར་གྱིས་རྒྱལ་པོའི་ཁབ་ཏུ་ཕྱིན་ནས་། དེ་དེར་སོང་སྟེ་དྲིས་པ་། སྟོན་པ་ཡང་དག་རྒྱལ་བ་ཅན་ག་རེ་། དེ་ཡང་དུས་ལ་བབ་བོ་༎ དེའི་མུ་སྟེགས་ཀྱི་གནས་ག་རེ་། ཐམས་ཅད་དགེ་སྦྱོང་གོའུ་ཏ་མའི་དྲུང་དུ་རབ་ཏུ་བྱུང་ངོ་༎ དགེ་སྦྱོང་གོའུ་ཏ་མ་ནི་འཁོར་ལོས་སྒྱུར་བའི་རྒྱལ་པོར་ལུང་བསྟན་པས་། དེ་ཡང་དེའི་མདུན་ན་འདོན་དུ་འགྱུར་བས་ལེགས་སོ་༎ དེ་ནས་ཀུན་ཏུ་རྒྱུ་སེན་རིངས་བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་། བཅོམ་ལྡན་འདས་དང་ཐབས་ཅིག་ཕན་ཚུན་མངོན་དུ་ཡང་དག་པར་དགའ་བར་འགྱུར་བ་དང་། ཡང་དག་པར་མགུ་བར་འགྱུར་བའི་གཏམ་སྣ་ཚོགས་བྱས་ཏེ་ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་ཀུན་ཏུ་རྒྱུ་སེན་རིངས་ཀྱིས་འདི་སྐད་ཅེས་གསོལ་ཏོ་༎ ཀྱེ་གོའུ་ཏ་མ་བདག་ནི་ཐམས་ཅད་མི་བཟོད་དོ་༎ མེར་འཇུག་གི་བུ་ཁྱོད་ཀྱིས་བདག་ཐམས་ཅད་མི་བཟོད་པར་ལྟ་བ་གང་ཡིན་པའི་ལྟ་བ་དེ་ཡང་མི་བཟོད་དོ་༎ ཀྱེ་གོའུ་ཏམ་། བདག་ནི་ཐམས་ཅད་མི་བཟོད་པར་ལྟ་བ་གང་ཡིན་པའི་ལྟ་བ་དེ་ཡང་མི་བཟོད་དོ་༎ མེར་འཇུག་གི་བུ་འོ་ན་ཁྱོད་ཀྱིས་དེ་ལྟར་ཤེས་ཤིང་དེ་ལྟར་མཐོང་ན་། ལྟ་བ་དེ་ཡང་སྤོང་བ་དང་། འདོར་བ་དང་། མེད་པར་འགྱུར་ལ་། ལྟ་བ་གཞན་ཡང་མཚམས་མི་སྦྱོར་བ་དང་། ཉེ་བར་མི་ལེན་པ་དང་། མི་འབྱུང་བར་འགྱུར་རོ་༎ ཀྱེ་གོའུ་ཏ་མ་།
བདག་གིས་དེ་ལྟར་༄༥༠ཨ་༌༎ ཤེས་ཤིང་དེ་ལྟར་མཐོང་ན་ལྟ་བ་དེ་ཡང་སྤོང་བ་དང་འདོར་བ་དང་མེད་པར་འགྱུར་ལ་། ལྟ་བ་གཞན་ཡང་མཚམས་མི་སྦྱོར་བ་དང་། ཉེ་བར་མི་ལེན་པ་དང་། མི་འབྱུང་བར་འགྱུར་རོ་༎ མེར་འཇུག་གི་བུ་ཁྱོད་ནི་སྐྱེ་བོ་ཕལ་པོ་ཆེ་དང་ལྷན་ཅིག་མཚུངས་ཤིང་འདྲ་བར་འགྱུར་ཏེ་། སྐྱེ་བོ་ཕལ་པོ་ཆེ་ཡང་དེ་ལྟར་ལྟ་ཞིང་དེ་སྐད་སྨྲས་པས་། ཁྱོད་ཀྱང་དེ་དང་འདྲ་བ་ཁོ་ནར་འགྱུར་རོ་༎ མེར་འཇུག་གི་བུ་འཇིག་རྟེན་ན་དགེ་སྦྱོང་ངམ་བྲམ་ཟེ་གང་ལ་ལ་དག་ལྟ་བ་འདི་ཡང་འདོར་ཞིང་ལྟ་བ་གཞན་ཡང་ཉེ་བར་མི་ལེན་པའི་དགེ་སྦྱོང་ངམ་བྲམ་ཟེ་དེ་དག་ནི་ཉུང་བ་བས་ཀྱང་ཆེས་ཉུང་བ་ཞེས་བྱའོ་༎ མེར་འཇུག་གི་བུ་གསུམ་པོ་འདི་དག་ནི་ལྟ་བའི་གནས་ཡིན་ཏེ་། གསུམ་གང་ཞེ་ན་། མེར་འཇུག་གི་བུ་འདི་ལ་ལ་ལ་བདག་ནི་ཐམས་ཅད་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་དང་། གཞན་ཡང་འདི་ལ་ལ་ལ་བདག་ནི་ཐམས་ཅད་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་དང་། གཞན་ཡང་འདི་ལ་ལ་ལ་བདག་ནི་ཁ་ཅིག་བཟོད་ལ་། ཁ་ཅིག་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲའོ་༎ མེར་འཇུག་གི་བུ་དེ་ལ་བདག་ནི་ཐམས་ཅད་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ནི་ཀུན་ཏུ་འདོད་ཆགས་པར་འགྱུར་གྱི་། ཀུན་ཏུ་འདོད་ཆགས་པ་མེད་པར་མི་འགྱུར་བ་དང་། ཀུན་ཏུ་ཞེ་སྡང་བར་འགྱུར་གྱི་། ཀུན་ཏུ་ཞེ་སྡང་མེད་པར་མི་འགྱུར་བ་དང་། ཀུན་ཏུ་གཏི་མུག་བར་འགྱུར་གྱི་། ཀུན་ཏུ་གཏི་མུག་པ་མེད་པར་མི་འགྱུར་བ་དང་། ཀུན་ཏུ་སོགས་པར་འགྱུར་གྱི་།
ཀུན་༄༥༠བ་ཏུ་སོགས་པ་མེད་པར་མི་འགྱུར་བ་དང་། ཀུན་ཏུ་སྦྱོར་བར་འགྱུར་གྱི་། ཀུན་ཏུ་སྦྱོར་བ་དང་འབྲལ་བར་མི་འགྱུར་བ་དང་། ཀུན་ནས་ཉོན་མོངས་པར་འགྱུར་གྱི་། རྣམ་པར་བྱང་བར་མི་འགྱུར་བ་དང་། བདག་ནི་ཐམས་ཅད་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ནི་མངོན་པར་དགའ་བ་དང་། ཉེ་བར་ལེན་པ་དང་། ལྷག་པར་ཆགས་པར་འགྱུར་བ་ཡིན་ནོ་༎ མེར་འཇུག་གི་བུ་དེ་ལ་བདག་ནི་ཐམས་ཅད་མི་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ནི་ཀུན་ཏུ་འདོད་ཆགས་པ་མེད་པར་འགྱུར་གྱི་། ཀུན་ཏུ་འདོད་ཆགས་པར་མི་འགྱུར་བ་དང་། ཀུན་ཏུ་ཞེ་སྡང་བ་མེད་པར་འགྱུར་གྱི་། ཀུན་ཏུ་ཞེ་སྡང་བར་མི་འགྱུར་བ་དང་། ཀུན་ཏུ་གཏི་མུག་པ་མེད་པར་འགྱུར་གྱི་། ཀུན་ཏུ་གཏི་མུག་པར་མི་འགྱུར་བ་དང་། ཀུན་ཏུ་སོགས་པ་མེད་པར་འགྱུར་གྱི་། ཀུན་ཏུ་སོགས་པར་མི་འགྱུར་བ་དང་། ཀུན་ཏུ་སྦྱོར་བ་དང་འབྲལ་བར་འགྱུར་གྱི༏་ཀུན་ཏུ་སྦྱོར་བར་མི་འགྱུར་བ་དང་། རྣམ་པར་བྱང་བར་འགྱུར་གྱི་། ཀུན་ནས་ཉོན་མོངས་པར་མི་འགྱུར་བ་དང་། བདག་ནི་ཐམས་ཅད་མི་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ནི་མངོན་པར་མི་དགའ་བ་དང་། ཉེ་བར་ལེན་པ་མེད་པ་དང་། ལྷག་པར་ཆགས་པ་མེད་པར་འགྱུར་བ་ཡིན་ནོ་༎ མེར་འཇུག་གི་བུ་དེ་ལ་བདག་ནི་ཁ་ཅིག་བཟོད་ལ་ཁ་ཅིག་མི་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ལ་ནི་། རེ་ཞིག་བདག་ནི་ཁ་ཅིག་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ནི་། ཀུན་ཏུ་འདོད་ཆགས་པར་འགྱུར་གྱི་།
ཀུན་ཏུ་འདོད་ཆགས་པ་མེད་པར་མི་འགྱུར་བ་དང་། ཀུན་ཏུ་ཞེ་སྡང་བར་༄༥༡ཨ་༌༎ འགྱུར་གྱི་། ཀུན་ཏུ་ཞེ་སྡང་བ་མེད་པར་མི་འགྱུར་བ་དང་། ཀུན་ཏུ་གཏི་མུག་པར་འགྱུར་གྱི་། ཀུན་ཏུ་གཏི་མུག་པ་མེད་པར་མི་འགྱུར་བ་དང་། ཀུན་ཏུ་སོགས་པར་འགྱུར་གྱི་། ཀུན་ཏུ་སྩོགས་པ་མེད་པར་མི་འགྱུར་བ་དང་། ཀུན་ཏུ་སྦྱོར་བར་འགྱུར་གྱི་། ཀུན་ཏུ་སྦྱོར་བ་དང་བྲལ་བར་མི་འགྱུར་བ་དང་། ཀུན་ནས་ཉོན་མོངས་པར་འགྱུར་གྱི་། རྣམ་པར་བྱང་བར་མི་འགྱུར་བ་དང་། བདག་ནི་ཁ་ཅིག་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ནི་མངོན་པར་དགའ་བ་དང་། ཉེ་བར་ལེན་པ་དང་། ལྷག་པར་ཆགས་པར་འགྱུར་བ་ཡིན་ནོ་༎ བདག་ནི་ཁ་ཅིག་མི་བཟོད་དོ་ཞེས་ལྟ་བའི་ལྟ་བ་གང་ཡིན་པ་འདི་ནི་། ཀུན་ཏུ་འདོད་ཆགས་པ་མེད་པར་འགྱུར་གྱི་། ཀུན་ཏུ་འདོད་ཆགས་པར་མི་འགྱུར་བ་དང་། ཀུན་ཏུ་ཞེ་སྡང་བ་མེད་པར་འགྱུར་གྱི་། ཀུན་ཏུ་ཞེ་སྡང་བར་མི་འགྱུར་བ་དང་། ཀུན་ཏུ་གཏི་མུག་པ་མེད་པར་འགྱུར་གྱི་། ཀུན་ཏུ་གཏི་མུག་པར་མི་འགྱུར་བ་དང་། ཀུན་ཏུ་སོགས་པ་མེད་པར་འགྱུར་གྱི་། ཀུན་ཏུ་སྩོགས་པར་མི་འགྱུར་བ་དང་། ཀུན་ཏུ་སྦྱོར་བ་དང་བྲལ་བར་འགྱུར་གྱི་། ཀུན་ཏུ་སྦྱོར་བར་མི་འགྱུར་བ་དང་། རྣམ་པར་བྱང་བར་འགྱུར་གྱི་། ཀུན་ནས་ཉོན་མོངས་པར་མི་འགྱུར་བ་དང་། བདག་ནི་ཁ་ཅིག་མི་བཟོད་དོ་༎ ཞེས་ལྟ་བའི་ལྟ་བ་གང་ཡིན་པ་འདི་ནི་མངོན་པར་མི་དགའ་བ་དང་། ཉེ་བར་ལེན་པ་མེད་པ་དང་། ལྷག་པར་ཆགས་པ་མེད་པར་འགྱུར་བ་ཡིན་ནོ་༎ དེ་ལ་འཕགས་པའི་ཉན་ཐོས་ཐོས་པ་དང་ལྡན་པ་ནི་འདི་ལྟར་སོ་སོར་རྟོགས་པར་བྱེད་དེ་།
གལ་ཏེ་བདག་༄༥༡བ་ཐམས་ཅད་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་ན་། བདག་ནི་ཐམས་ཅད་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་གང་ཡིན་པ་དང་། བདག་ནི་ཁ་ཅིག་བཟོད་ལ་ཁ་ཅིག་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་གང་ཡིན་པ་གཉིས་དང་། བདག་ལྷན་ཅིག་རྩོད་པར་འགྱུར་། འགྱེད་པར་འགྱུར་ཏེ་། རྩོད་ན་འགྱེད་པར་འགྱུར་། འགྱེད་ན་རྣམ་པར་འཚེ་བར་འགྱུར་རོ་༎ དེ་ལྟར་རྩོད་པ་དང་། འགྱེད་པ་དང་། རྣམ་པར་འཚེ་བར་ཡང་དག་པར་མཐོང་ནས་། ལྟ་བ་འདི་ཡང་འདོར་ཞིང་ལྟ་བ་གཞན་ཉེ་བར་མི་བླངས་ཏེ་དེ་ལྟར་ན་བདག་ལ་ལྟ་བ་དེ་ཡང་སྤོང་བ་དང་འདོར་བ་དང་མེད་པར་འགྱུར་ལ་། ལྟ་བ་གཞན་ཡང་མཚམས་མི་སྦྱོར་བ་དང་། ཉེ་བར་མི་ལེན་པ་དང་། མི་འབྱུང་བར་འགྱུར་རོ་སྙམ་མོ་༎ དེ་ལ་འཕགས་པའི་ཉན་ཐོས་ཐོས་པ་དང་ལྡན་པ་ནི་འདི་ལྟར་སོ་སོར་རྟོག་པར་བྱེད་དེ་། གལ་ཏེ་བདག་ཐམས་ཅད་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་ན་། དེ་བདག་ནི་ཐམས་ཅད་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་གང་ཡིན་པ་དང་། བདག་ནི་ཁ་ཅིག་བཟོད་ལ་ཁ་ཅིག་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་གང་ཡིན་པ་གཉིས་དང་བདག་ལྷན་ཅིག་རྩོད་པར་འགྱུར་། འགྱེད་པར་འགྱུར་ཏེ་། རྩོད་ན་འགྱེད་པར་འགྱུར་། འགྱེད་ན་རྣམ་པར་འཚེ་བར་འགྱུར་རོ་༎ དེ་ལྟར་རྩོད་པ་དང་། འགྱེད་པ་དང་། རྣམ་པར་འཚེ་བ་ཡང་དག་པར་མཐོང་ནས་ལྟ་བ་འདི་ཡང་དོར་ཞིང་ལྟ་བ་གཞན་ཉེ་བར་མི་བླངས་ཏེ་། དེ་ལྟར་ན་བདག་ལ་ལྟ་བ་དེ་ཡང་སྤོང་བ་དང་། འདོར་བ་དང་། མེད་པར་འགྱུར་ལ་།
ལྟ་བ་གཞན་ཡང་མཚམས་མི་སྦྱོར་བ་དང་ཉེ་བར་མི་ལེན་པ་དང་། མི་འབྱུང་བར་༄༥༢ཨ་༌༎ འགྱུར་རོ་སྙམ་མོ་༎ དེ་ལ་འཕགས་པའི་ཉན་ཐོས་ཐོས་པ་དང་ལྡན་པ་ནི་འདི་ལྟར་སོ་སོར་རྟོག་པར་བྱེད་དེ་། གལ་ཏེ་བདག་ཁ་ཅིག་བཟོད་ལ་། ཁ་ཅིག་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་ན་། བདག་ནི་ཐམས་ཅད་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་གང་ཡིན་པ་དང་། བདག་ནི་ཁ་ཅིག་བཟོད་ལ་ཁ་ཅིག་མི་བཟོད་དོ་ཞེས་དེ་ལྟར་ལྟ་ཞིང་དེ་སྐད་སྨྲ་བ་གང་ཡིན་པ་གཉིས་དང་བདག་ལྷན་ཅིག་རྩོད་པར་འགྱུར་། འགྱེད་པར་འགྱུར་ཏེ་། རྩོད་ན་འགྱེད་པར་འགྱུར་། འགྱེད་ན་རྣམ་པར་འཚེ་བར་འགྱུར་རོ་༎ དེ་ལྟར་རྩོད་པ་དང་འགྱེད་པ་དང་རྣམ་པར་འཚེ་བ་ཡང་དག་པར་མཐོང་ནས་ལྟ་བ་འདི་ཡང་འདོར་ཞིང་ལྟ་བ་གཞན་ཡང་ཉེ་བར་མི་བླང་སྟེ་། དེ་ལྟར་ན་བདག་ལ་ལྟ་བ་དེ་ཡང་སྤོང་བ་དང་། འདོར་བ་དང་མེད་པར་འགྱུར་ལ་། ལྟ་བ་གཞན་ཡང་མཚམས་མི་སྦྱོར་བ་དང་། ཉེ་བར་མི་ལེན་པ་དང་། མི་འབྱུང་བར་འགྱུར་རོ་སྙམ་མོ་༎ མེར་འཇུག་གི་བུ་ལུས་འདི་ནི་གཟུགས་ཅན་རགས་པ་འབྱུང་བ་ཆེན་པོ་བཞི་ལས་གྱུར་པ་ཡིན་ཏེ་། དེ་ལ་འཕགས་པའི་ཉན་ཐོས་ཀྱིས་ཡང་དང་ཡང་དུ་འབྱུང་བ་དང་། འཇིག་པར་རྗེས་སུ་ལྟ་ཞིང་གནས་པར་བྱའོ་༎ དེ་ལ་འཕགས་པའི་ཉན་ཐོས་ཡང་དང་ཡང་དུ་འབྱུང་བ་དང་། འཇིགས་པར་རྗེས་སུ་ལྟ་ཞིང་གནས་ན་།
དེ་ལ་ལུས་ལ་འདུན་པ་དང་། ལུས་ལ་ཆགས་པ་དང་། ལུས་ལ་དགའ་བ་དང་། ལུས་ལ་ཞེན་པ་དང་། ལུས་ལ་ཆུམས་པ་དང་། ལུས་ལ་ལྷག་པར་ཆགས་པར་འབྱུང་བ་གང་ཡིན་པ་དེས་དེའི་སེམས་ཡོངས་སུ་གཏུགས་ཏེ་མི་གནས་༄༥༢བ་སོ༏་༏མེར་འཇུག་གི་བུ་གསུམ་པོ་འདི་དག་ནི་ཚོར་བ་ཡིན་ཏེ་། གསུམ་གང་ཞེ་ན་། བདེ་བ་དང་། སྡུག་བསྔལ་དང་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའོ་༎ མེར་འཇུག་གི་བུ་གང་གི་ཚེ་འཕགས་པའི་ཉན་ཐོས་བདེ་བའི་ཚོར་བ་མྱོང་བར་བྱེད་པ་དེའི་ཚེ་ན་། དེ་ལ་སྡུག་བསྔལ་དང་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་གཉིས་འགག་པར་འགྱུར་ཏེ་། དེའི་ཚེ་ན་འཕགས་པའི་ཉན་ཐོས་བདེ་བའི་ཚོར་བ་འབའ་ཞིག་མྱོང་བར་བྱེད་དེ་། བདེ་བའི་ཚོར་བ་ཡང་མི་རྟག་པ་དང་། སྡུག་བསྔལ་བ་དང་། འགོག་པའི་ཆོས་ཅན་ཡིན་ནོ་༎ གང་གི་ཚེ་འཕགས་པའི་ཉན་ཐོས་སྡུག་བསྔལ་གྱི་ཚོར་བ་མྱོང་བར་བྱེད་པ་དེའི་ཚེ་ན་། དེ་ལ་བདེ་བ་དང་། སྡུག་བསྔལ་བ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་གཉིས་འགག་པར་འགྱུར་ཏེ་། དེའི་ཚེ་ན་འཕགས་པའི་ཉན་ཐོས་ཀྱི་སྡུག་བསྔལ་གྱི་ཚོར་བ་འབའ་ཞིག་མྱོང་བར་བྱེད་དེ་། སྡུག་བསྔལ་གྱི་ཚོར་བ་ཡང་མི་རྟག་པ་དང་། སྡུག་བསྔལ་བ་དང་། འགོག་པའི་ཆོས་ཅན་ཡིན་ནོ་༎ གང་གི་ཚེ་འཕགས་པའི་ཉན་ཐོས་སྡུག་བསྔལ་བ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་མྱོང་བར་བྱེད་པ་དེའི་ཚེ་ན་། དེ་ལ་བདེ་བ་དང་། སྡུག་བསྔལ་གྱི་ཚོར་བ་གཉིས་འགག་པར་འགྱུར་ཏེ་། དེའི་ཚེ་ན་འཕགས་པའི་ཉན་ཐོས་སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་འབའ་ཞིག་མྱོང་བར་བྱེད་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་ཡང་མི་རྟག་པ་དང་། སྡུག་བསྔལ་བ་དང་། འགོག་པའི་ཆོས་ཅན་ཡིན་ནོ་༎ དེ་འདི་སྙམ་དུ་སེམས་ཏེ་།
ཚོར་བ་འདི་དག་༄༥༣ཨ་༌༎ གི་གཞི་ནི་གང་ཡིན་། ཀུན་འབྱུང་བ་ནི་གང་ཡིན་། རིགས་མཐུན་པ་ནི་གང་ཡིན་། རབ་ཏུ་སྐྱེད་པ་ནི་གང་ཡིན་སྙམ་ན་དེ་འདི་སྙམ་དུ་སེམས་ཏེ་། དེ་ཚོར་བ་འདི་དག་གི་གཞི་ནི་རེག་པ་ཡིན་། ཀུན་འབྱུང་བ་ནི་རེག་པ་ཡིན་། རིགས་མཐུན་པ་ནི་རེག་པ་ཡིན་། རབ་ཏུ་སྐྱེད་པ་ནི་རེག་པ་ཡིན་ཏེ་། རེག་པ་དེ་དང་དེ་ཀུན་འབྱུང་བ་ལས་ཚོར་བ་དེ་དང་དེ་དག་ཀུན་འབྱུང་ངོ་༎ རེག་པ་དེ་དང་དེ་འགག་པ་ལས་ཚོར་བ་དེ་དང་དེ་འགག་པར་འགྱུར་། ཉེ་བར་ཞི་བར་འགྱུར་། བསིལ་བར་འགྱུར་། ནུབ་པར་འགྱུར་རོ་སྙམ་མོ་༎ དེ་བདེ་བའམ་། སྡུག་བསྔལ་ལམ་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་གང་ཡང་རུང་བ་མྱོང་བར་བྱེད་པ་ན་། དེས་དེ་དག་གི་ཀུན་འབྱུང་བ་དང་། ནུབ་པ་དང་། རོ་མྱང་བ་དང་། ཉེས་དམིགས་དང་། ངེས་པར་འབྱུང་བ་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ་༎ དེ་ཚོར་བ་དེ་དག་གི་ཀུན་འབྱུང་བ་དང་། ནུབ་པ་དང་། རོ་མྱང་བ་དང་། ཉེས་དམིགས་དང་། ངེས་པར་འབྱུང་བ་ཡང་དག་པ་ཇི་ལྟ་བ་བཞིན་རབ་ཏུ་ཤེས་པ་ན་། ཚོར་བ་བྱུང་ངོ་ཅོག་ལ་མི་རྟག་པར་རྗེས་སུ་ལྟ་ཞིང་གནས་། ཟད་པར་རྗེས་སུ་ལྟ་བ་དང་། འཇིག་པར་རྗེས་སུ་ལྟ་བ་དང་། འདོད་ཆགས་དང་བྲལ་བར་རྗེས་སུ་ལྟ་བ་དང་། འགོག་པར་རྗེས་སུ་ལྟ་བ་དང་། རབ་ཏུ་སྤོང་བར་རྗེས་སུ་ལྟ་ཞིང་གནས་སོ་༎
དེ་ཚོར་བ་བྱུང་ངོ་ཅོག་ལ་མི་རྟག་པར་རྗེས་སུ་ལྟ་ཞིང་གནས་པ་དང་། ཟད་པར་རྗེས་སུ་ལྟ་བ་དང་། འཇིག་པར་རྗེས་སུ་ལྟ་བ་དང་། འདོད་ཆགས་དང་བྲལ་བར་རྗེས་སུ་ལྟ་བ་དང་། འགོག་པར་རྗེས་༄༥༣བ་སུ་ལྟ་བ་དང་། རབ་ཏུ་སྤོང་བར་རྗེས་སུ་ལྟ་ཞིང་གནས་པ་ན་། འཇིག་རྟེན་ལ་ཅུང་ཟད་ཀྱང་ཉེ་བར་ལེན་པར་མི་བྱེད་དོ་༎ ཉེ་བར་ལེན་པར་མི་བྱེད་ན་ཡོངས་སུ་གདུང་བར་མི་འགྱུར་རོ་༎ ཡོངས་སུ་མི་གདུང་ན་བདག་གི་སྐྱེ་བ་ཟད་དོ་༎ ཚངས་པར་སྤྱོད་པ་བསྟེན་ཏོ་༎ བྱ་བ་བྱས་སོ་༎ སྲིད་པ་འདི་ལས་གཞན་མི་ཤེས་སོ་༎ ཞེས་གོ་བར་བྱེད་ཅིང་བདག་ཉིད་ཁོ་ནས་ཡོངས་སུ་མྱ་ངན་ལས་འདའ་བར་བྱེད་དོ་༎ དེ་ལུས་ཀྱི་མཐའ་པའི་ཚོར་བ་མྱོང་བར་བྱེད་པ་ན་། ལུས་ཀྱི་མཐའ་པའི་ཚོར་བ་མྱོང་ངོ་སྙམ་དུ་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ་༎ སྲོག་གི་མཐའ་པའི་ཚོར་བ་མྱོང་བར་བྱེད་པ་ན་། སྲོག་གི་མཐའ་པའི་ཚོར་བ་མྱོང་ངོ་སྙམ་དུ་ཡང་དག་པར་ཇི་ལྟ་བ་བཞིན་རབ་ཏུ་ཤེས་སོ་༎ ལུས་ཞིག་པའི་འོག་ཏུ་སྲོག་ཡོངས་སུ་གཏུགས་པས་། འདི་ཉིད་དུ་དེའི་ཚོར་བ་ཐམས་ཅད་མ་ལུས་པར་འགག་པར་འགྱུར་། མ་ལུས་པར་ནུབ་པར་འགྱུར་། མ་ལུས་པར་ཡོངས་སུ་ཟད་པར་འགྱུར་། མ་ལུས་པར་ཡོངས་སུ་གཏུགས་པར་འགྱུར་རོ་༎ དེ་འདི་སྙམ་དུ་སེམས་ཏེ་། བདག་བདེ་བའི་ཚོར་བ་མྱོང་བར་བྱེད་པ་ན་ལུས་ཞིག་པར་གྱུར་ན་། དེ་ཉིད་སྡུག་བསྔལ་གྱི་མཐའ་ཡིན་ནོ་༎ བདག་སྡུག་བསྔལ་དང་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་མྱོང་བར་བྱེད་པ་ན་ལུས་ཞིག་པར་གྱུར་ན་། དེ་ཉིད་སྡུག་བསྔལ་གྱི་མཐའ་ཡིན་ནོ་སྙམ་མོ་༎ དེ་བདེ་བའི་ཚོར་བ་མྱོང་བར་བྱེད་པ་ན་། མི་ལྡན་པ་མྱོང་བར་བྱེད་ཀྱི་ལྡན་པ་ནི་མ་ཡིན་ནོ་༎ དེ་སྡུག་བསྔལ་དང་། སྡུག་བསྔལ་ཡང་མ་ཡིན་བདེ་བ་ཡང་མ་ཡིན་པའི་ཚོར་བ་མྱོང་བར་བྱེད་པ་ན་།
མི་༄༥༤ཨ་༌༎ ལྡན་པ་མྱོང་བར་བྱེད་ཀྱི་ལྡན་པ་ནི་མ་ཡིན་ནོ་༎ ཇི་ཞིག་དང་མི་ལྡན་ཞེ་ན་། འདོད་ཆགས་དང་། ཞེ་སྡང་དང་། གཏི་མུག་དང་མི་ལྡན་པ་དང་། སྐྱེ་བ་དང་། རྒ་བ་དང་། ན་བ་དང་། འཆི་བ་དང་། མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་མི་བདེ་བ་དང་། འཁྲུག་པ་དག་དང་མི་ལྡན་པ་དང་། སྡུག་བསྔལ་དང་མི་ལྡན་པར་ང་སྨྲའོ་༎ དེའི་ཚེ་ན་ཚེ་དང་ལྡན་པ་ཤའ་རིའི་བུ་བསྙེན་པར་རྫོགས་ནས་ཟླ་བ་ཕྱེད་ལོན་པ་། བཅོམ་ལྡན་འདས་ཀྱི་གནམ་ལོགས་ན་བསིལ་ཡབ་ཐོགས་ཏེ་། བཅོམ་ལྡན་འདས་ལ་ག-ཡོབ་ཅིང་འདུག་གོ་༎ དེ་ནས་ཚེ་དང་ལྡན་པ་ཤའ་རིའི་བུ་འདི་སྙམ་དུ་སེམས་ཏེ་། བཅོམ་ལྡན་འདས་ཆོས་དེ་དང་དེ་དག་གི་སྤོང་བ་ཉིད་ཀྱི་བསྔགས་པ་བརྗོད་པར་མཛད་ཅིང་འདོད་ཆགས་དང་བྲལ་བ་ཉིད་དང་། འགོག་པ་ཉིད་དང་། རབ་ཏུ་སྤོང་བ་ཉིད་ཀྱི་བསྔགས་པ་བརྗོད་པར་མཛད་ཀྱིས་། བདག་གིས་ཀྱང་ཆོས་དེ་དང་དེ་དག་ལ་སྤོང་བར་རྗེས་སུ་ལྟ་ཞིང་གནས་པར་བྱ་། འདོད་ཆགས་དང་བྲལ་བར་རྗེས་སུ་ལྟ་བ་དང་། འགོག་པར་རྗེས་སུ་ལྟ་བ་དང་། རབ་ཏུ་སྤོང་བར་རྗེས་སུ་ལྟ་ཞིང་གནས་པར་བྱའོ་སྙམ་མོ་༎ དེ་ནས་ཚེ་དང་ལྡན་པ་ཤའ་རིའི་བུ་ཆོས་དེ་དང་དེ་དག་ལ་སྤོང་བར་རྗེས་སུ་ལྟ་ཞིང་གནས་། འདོད་ཆགས་དང་བྲལ་བར་རྗེས་སུ་ལྟ་བ་དང་། འགོག་པར་རྗེས་སུ་ལྟ་བ་དང་། རབ་ཏུ་སྤོང་བར་རྗེས་སུ་ལྟ་ཞིང་གནས་སོ་༎
དེ་ནས་ཚེ་དང་ལྡན་པ་ཤའ་རིའི་བུ་ཆོས་དེ་དང་དེ་དག་ལ་སྤོང་བར་རྗེས་སུ་ལྟ་ཞིང་གནས་པ་དང་། འདོད་ཆགས་དང་བྲལ་བར་རྗེས་སུ་ལྟ་བ་དང་། ༄༥༤བ་འགོག་པར་རྗེས་སུ་ལྟ་བ་དང་། རབ་ཏུ་སྤོང་བར་རྗེས་སུ་ལྟ་ཞིང་གནས་པ་ན་། ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ་༎ ཀུན་ཏུ་རྒྱུ་སེན་རིངས་ཀྱང་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་སྐྱེས་སོ་༎ དེ་ནས་ཀུན་ཏུ་རྒྱུ་སེན་རིངས་ཆོས་མཐོང་བ་དང་། ཆོས་ཐོས་པ་དང་། ཆོས་རིག་པ་དང་། ཆོས་ཀྱི་གཏིང་སླེབས་པ་དང་། སོམ་ཉི་ལས་རྒལ་བ་དང་། ཐེ་ཚོམ་ལས་རྒལ་བ་དང་། གཞན་གྱི་དྲིང་མི་འཇོག་པ་དང་། གཞན་གྱིས་མི་བཀྲི་བ་དང་། སྟོན་པའི་བསྟན་པའི་ཆོས་རྣམས་ལ་མི་འཇིགས་པ་ཐོབ་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་། བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་དེ་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཙུན་པ་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་བསྙེན་པར་རྫོགས་པར་དགེ་སློང་གི་དངོས་པོ་གནང་ན་། བཅོམ་ལྡན་འདས་ཀྱི་སྤྱན་སྔར་བདག་ཚངས་པར་སྤྱོད་པ་སྤྱད་པར་བགྱིའོ་༎ བཅོམ་ལྡན་འདས་ཀྱིས་དེ་ལ་དགེ་སློང་ཚུར་ཤོག་ཅེས་བྱ་བས་རབ་ཏུ་བྱུང་ཞིང་། དགེ་སློང་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་བཀའ་སྩལ་པ་དང་། དེ་བཅོམ་ལྡན་འདས་ཀྱིས་བཀའི་མཇུག་ཁོ་ནར་སྐྲ་བྱི་བ་དང་སྣམ་སྦྱར་གྱོན་པར་གྱུར་ཏེ་། སྐྲ་དང་ཁ་སྤུ་ཞག་བདུན་སྐྱེས་པ་ཙམ་དང་། ལག་པ་ན་ལྷུང་བཟེད་དང་བྱ་མ་བུམ་ཐོགས་ཤིང་། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུས་གནས་པར་གྱུར་ཏོ་༎ ཡང་སྨྲས་པ་།
དེ་༄༥༥ཨ་༌༎ བཞིན་གཤེགས་པས་ཚུར་ཤོག་བཀའ་སྩལ་པས་༎ སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་༎ མོད་ལ་དབང་པོ་རབ་ཞི་གནས་གྱུར་ཏེ་༎ སངས་རྒྱས་དགོངས་པས་ལུས་གཟུགས་བཀབ་པར་གྱུར་༎ དེ་དེ་ལྟར་རབ་ཏུ་བྱུང་ནས་གཅིག་པུ་དབེན་པ་བག་ཡོད་པ་རྟུན་པ་དང་ལྡན་པ་བདག་ཉིད་བཏང་བར་གནས་སོ་༎ གཅིག་པུ་དབེན་པ་བག་ཡོད་པ་རྟུན་པ་དང་ལྡན་པ་བདག་ཉིད་བཏང་བར་གནས་པ་ན་། རིགས་ཀྱི་བུ་གང་དག་གི་ཕྱིར་སྐྲ་དང་ཁ་སྤུ་བྲེགས་ཏེ་། གོས་ངུར་སྨྲིག་དག་བགོས་ནས་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་བར་བྱེད་པ་ཚངས་པར་སྤྱོད་པའི་མཐའ་བླ་ན་མེད་པ་དེ་། ཚེ་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བྱས་ཏེ་བསྒྲུབས་ནས་བདག་གི་སྐྱེ་བ་ཟད་དོ་༎ ཚངས་པར་སྤྱོད་པ་སྤྱད་དོ་༎ བྱ་བ་བྱས་སོ་༎ སྲིད་པ་འདི་ལས་གཞན་མི་ཤེས་སོ་ཞེས་གོ་བར་བྱེད་ཅིང་ཚེ་དང་ལྡན་པ་དེ་ཀུན་ཤེས་པ་དང་ལྡན་པའི་དགྲ་བཅོམ་པ་སེམས་ཤིན་ཏུ་རྣམ་པར་གྲོལ་བར་གྱུར་ཏོ་༎ བར་སྡོམ་ལ་། བདག་ནི་ཐམས་ཅད་མི་བཟོད་དང་༎ འོ་ན་ཁྱོད་ཀྱིས་དེ་ལྟར་ཤེས་༎ ཁྱོད་ནི་སྐྱེ་བོ་ཕལ་ཆེ་མཚུངས་༎ འཇིག་རྟེན་དགེ་སྦྱོང་བྲམ་ཟེ་དང་༎ ལྟ་བའི་གནས་ནི་གསུམ་པོ་དང་༎ འཕགས་པའི་ཉན་ཐོས་ཐོས་ལྡན་དང་༎ ལུས་དང་ཚོར་དང་ཚོར་གཞི་འགག་། ཀུན་འབྱུང་ལ་སོགས་ཤེས་པ་དང་༎ མྱ་ངན་འདའ་དང་ལུས་སྲོག་མཐའ༎
ལུས་༄༥༥བ་ཞིག་སྲོག་ནི་ཡོངས་གཏུགས་དང་༎ སྡུག་བསྔལ་མཐའ་དང་མི་ལྡན་དང་༎ ཤའ་རིའི་བུ་ནི་ཐ་མ་ཡིན་༎ དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་། དགེ་སློང་དག་ངའི་ཉན་ཐོས་ཀྱི་དགེ་སློང་སོ་སོ་ཡང་དག་པར་རིག་པ་ཐོབ་པ་རྣམས་ཀྱི་ནང་ན་འདི་ལྟ་སྟེ་། དགེ་སློང་སྟོད་རིངས་མཆོག་ཡིན་ནོ་༎ དགེ་སློང་རྣམས་ཐེ་ཚོམ་སྐྱེས་ནས་། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་ཚེ་དང་ལྡན་པ་ཤའ་རིའི་བུས་ལས་ཅི་ཞིག་བགྱིས་ན་། ལས་དེའི་རྣམ་པར་སྨིན་པས་ཤེས་རབ་རྣོ་བ་དང་། ཤེས་རབ་ཟབ་པ་དང་། ངེས་པར་འབྱེད་པའི་ཤེས་རབ་ཅན་དུ་གྱུར་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་ཤའ་རིའི་བུ་ཉིད་ཀྱིས་ལས་ཚོགས་རྙེད་པ་། རྐྱེན་ཡོངས་སུ་བསྒྱུར་བ་། འོད་པ་བཞིན་དུ་ཉེ་བར་གནས་པ་། གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་ཤའ་རིའི་བུ་ཉིད་ཀྱི་ལས་བྱས་ཤིང་བསགས་པ་དག་། གཞན་སུ་ཞིག་གིས་སོ་སོར་མྱོང་བར་འགྱུར་། དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར་། ཆུའི་ཁམས་ལ་མི་འགྱུར་། མེའི་ཁམས་ལ་མི་འགྱུར་། རླུང་གི་ཁམས་ལ་མི་འགྱུར་གྱིས་། འདི་ལྟར་ལས་དགེ་བ་དང་མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་། ཁམས་དང་། སྐྱེ་མཆེད་དག་ལ་རྣམ་པར་སྨིན་པར་འགྱུར་ཏེ་། ལས་རྣམས་བསྐལ་པ་བརྒྱར་ཡང་ནི་༎ ཆུད་མི་ཟ་བའང་ཚོགས་དང་དུས་༎
རྙེད་ན་ལུས་ཅན་༄༥༦ཨ་༌༎ རྣམས་ལ་ནི་༎ འབྲས་བུ་དག་ཏུ་འགྱུར་བ་ཉིད་༎ དགེ་སློང་དག་སྔོན་བྱུང་བ་རི་བྲགས་ཤིག་ན་། བྲམ་ཟེ་ཞིག་འདུག་པ་དེས་རིགས་མཉམ་པ་ལས་ཆུང་མ་བླངས་ནས་། དེ་དེ་དང་ལྷན་ཅིག་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་དོ་༎ རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པ་དེའི་བུ་བྱུང་ནས་དེས་དེའི་མིང་ཞིབ་མ་ཞེས་བྱ་བར་བཏགས་སོ་༎ ཡང་རྩེ་བར་བྱེད་། དགའ་བར་བྱེད་། དགའ་མགུར་སྤྱད་པར་བྱེད་པ་དེའི་བུ་མོ་ཞིག་བྱུང་ནས་། དེས་དེའི་མིང་ཞིབ་མ་མོ་ཞེས་བྱ་བར་བཏགས་སོ་༎ ཇི་ཙམ་དུས་གཞན་ཞིག་ན་དེ་གཉིས་ཀྱི་ཕ་བྲམ་ཟེ་དེ་ཆུང་མ་དང་བཅས་ཏེ་དུས་ལ་བབ་བོ་༎ བྲམ་ཟེའི་ཁྱེའུ་ཞིབ་མ་དེ་ཡང་དབེན་པ་ལ་དགའ་བའི་ཕྱིར་། སྲིང་མོ་ཁྲིད་ནས་དགོན་པའི་གནས་སུ་སོང་སྟེ་འདུག་གོ་༎ གང་གི་ཚེ་བུ་མོ་ཞིབ་མ་མོ་ཆེན་མོར་གྱུར་པ་དེའི་ཚེ་ན་ཉོན་མོངས་པ་དག་གིས་གནོད་པར་གྱུར་ནས་། དེས་སྨྲས་པ་། མིང་པོ་བདག་ནི་དགོན་པའི་སྨན་དག་གིས་འཚོ་བར་མི་ནུས་ཀྱིས་། བདག་ཅག་གྲོང་མཐར་འདོང་ངོ་༎ དེས་སྲིང་མོ་ཁྲིད་དེ་གྲོང་མཐར་སོང་ནས་དེ་གཉིས་ཅིག་ཅར་ཁྱིམ་གཅིག་ཏུ་སློང་མོ་ལ་ཞུགས་པ་དང་། བྲམ་ཟེ་ནང་ན་འདུག་པས་བུད་མེད་དང་སྐྱེས་པའི་ཚིག་བརྗོད་པ་ཐོས་སོ་༎ ཐོས་ནས་དེ་ཕྱིར་བྱུང་སྟེ་སྨྲས་པ་། ཅི་དྲང་སྲོང་ཡང་ཆུང་མ་དང་ལྷན་ཅིག་ཡོངས་སུ་རྒྱུའམ་། དེས་སྨྲས་པ་། འདི་ནི་ཁོ་བོའི་ཆུང་མ་མ་ཡིན་གྱི་། འདི་ནི་ཁོ་བོའི་སྲིང་མོ་ཡིན་ནོ་༎ ཅི་འགའ་ཞིག་ལ་བྱིན་ནམ་། དེས་སྨྲས་པ་མ་བྱིན་ནོ་༎
༄༥༦བ་གལ་ཏེ་མ་བྱིན་ན་འདི་ཁོ་བོའི་ཆུང་མར་བྱིན་ཅིག་། དེས་སྨྲས་པ་། འདིས་ནི་སྡིག་པ་ཅན་དམ་པ་མ་ཡིན་པའི་ཆོས་དེ་སྤངས་སོ་༎ ཞིབ་མ་མོས་སྨྲས་པ་། མིང་པོ་བདག་ནི་དགོན་པའི་སྨན་དག་གིས་འཚོ་བར་མི་ནུས་ཀྱིས་། བདག་ཅག་གྲོང་མཐར་འདོང་ངོ་ཞེས་སྨྲས་པ་། དེ་ཇི་སྙམ་དུ་སེམས་། འདི་ལྟར་བདག་ནི་ཉོན་མོངས་པ་དག་གིས་གནོད་པར་གྱུར་ཏོ་༎ གལ་ཏེ་དེ་ལྟར་ན་ཁྱོད་ཉིད་ཤེས་སོ༏་༏བྲམ་ཟེ་དེས་དེ་དཔལ་གྱི་འབྱོར་པ་ཆེན་པོས་བག་མར་བླངས་སོ་༎ ཞིབ་མ་མོས་སྨྲས་པ་། མིང་པོ་ཚུར་ཤོག་དང་ལྷན་ཅིག་འཁོད་དོ་༎ དེས་སྨྲས་པ་། ཁོ་བོ་ནི་འདོད་པ་དག་དོན་དུ་མི་གཉེར་བས་ཁོ་བོ་དགོན་པར་འགྲོའོ་༎ མིང་པོ་གལ་ཏེ་དེ་ལྟར་ན་། ཇི་སྟེ་ཁྱོད་ཀྱིས་ཡོན་ཏན་གྱི་ཚོགས་ཅུང་ཟད་ཐོབ་ན་བདག་ལ་བརྗོད་ཅིག་། ཞིབ་མ་མཐའ་གཅིག་ཏུ་སོང་སྟེ་། མཁན་པོ་མེད་པ་དང་སློབ་དཔོན་མེད་པར་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་བསྐྱེད་ནས་། རང་བྱང་ཆུབ་མངོན་སུམ་དུ་བྱས་སོ་༎ དེས་བསམས་པ་། བདག་གིས་སྲིང་མོ་དེ་ལ་ཁས་བླངས་པས་སོང་སྟེ་། ཉེ་བར་བསྟན་པར་བྱའོ་སྙམ་མོ་༎ བདག་ཉིད་ཆེན་པོ་དེ་དག་ནི་ལུས་ཀྱིས་ཆོས་སྟོན་གྱི་། ཚིག་གིས་མི་སྟོན་པས་། དེ་དེ་ལ་སྙིང་བརྩེ་བའི་ཕྱིར་དེས་ངང་པའི་རྒྱལ་པོ་འདབ་མ་བརྐྱང་བ་ལྟར་སྟེང་གི་ནམ་མཁའ་ལ་མངོན་པར་འཕགས་ནས་། འབར་བ་དང་གསལ་བ་དང་ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་བྱ་བར་བརྩམས་སོ་༎
སོ་སོའི་སྐྱེ་བོ་ནི་རྫུ་འཕྲུལ་ལ་མྱུར་དུ་སེམས་༄༥༧ཨ་༌༎ གཏོད་པར་བྱེད་པ་ཡིན་པས་ཞིབ་མ་མོས་ཤིང་ལྗོན་པ་རྩ་བ་ནས་བཅད་པ་བཞིན་དུ་རང་སངས་རྒྱས་དེའི་རྐང་པ་གཉིས་ལ་གཏུགས་ཏེ་སྨྲས་པ་། འཕགས་པ་ཁྱོད་ཀྱིས་ཡོན་ཏན་གྱི་ཚོགས་འདི་ལྟ་བུ་བརྙེས་སམ་། ཐོབ་བོ་༎ འཕགས་པ་ཁྱོད་ནི་བསོད་སྙོམས་བཞེད་པ་ལགས་ལ་། བདག་ནི་བསོད་ནམས་འཚལ་བ་ལགས་པས་། འདི་ཉིད་དུ་བཞུགས་ཤིག་དང་། བདག་གིས་ཁྱོད་ལ་བསོད་སྙོམས་ཀྱི་མཁོ་བ་བསྟབ་པར་བགྱིའོ་༎ སྲིང་མོ་ཇེ་ཁྱིམ་ཐབ་ལ་དྲིས་ཤིག་། དེ་ཁྱིམ་ཐབ་ཀྱི་གན་དུ་སོང་སྟེ་སྨྲས་པ་། རྗེའི་སྲས་བདག་གི་མིང་པོ་རབ་ཏུ་བྱུང་བ་། བརྟུལ་ཞུགས་གྲུབ་པ་བདག་ཉིད་ཆེན་པོར་གྱུར་གྱིས་། གནང་བར་མཛོད་ཅིག་དང་། བདག་གིས་དེ་ལ་བསོད་སྙོམས་ཀྱི་མཁོ་བ་བསྟབ་པར་བགྱིའོ་༎ དེས་སྨྲས་པ་། གལ་ཏེ་དེ་རབ་ཏུ་མ་བྱུང་ན་ཡང་མི་འདོད་བཞིན་དུ་སྦྱིན་པར་བྱ་བ་ཡིན་ན་། རབ་ཏུ་བྱུང་བ་། བརྟུལ་ཞུགས་གྲུབ་པ་བདག་ཉིད་ཆེན་པོར་གྱུར་ན་ལྟ་སྨོས་ཀྱང་ཅི་དགོས་ཀྱིས་། སོང་ལ་ཅི་བདེར་བསོད་སྙོམས་ཀྱི་མཁོ་བ་སྟོབས་ཤིག་། དེས་རང་སངས་རྒྱས་དེ་ལ་ཟླ་བ་གསུམ་དུ་བསོད་སྙོམས་ཀྱི་མཁོ་བ་བསྟབས་ནས་། རས་ཡུག་ཆེན་ཆེན་པོ་ལ་འོས་པ་བསྐོན་ཏེ་ཁབ་དང་གྲི་དང་སྐུད་པ་ཡང་ཕུལ་ལོ་༎ དེས་རས་ཡུག་ཆེན་དང་ཁབ་དང་གྲི་དང་སྐུད་པ་དེ་བླངས་ཏེ་། དེ་ཉིད་ཀྱི་མདུན་དུ་དྲ་བར་བརྩམས་པ་དང་། གྲི་དེ་རྣོ་བ་རྣོ་བར་གཅོད་ནས་། ཞིབ་མ་མོ་དེས་དེའི་རྐང་པ་གཉིས་ལ་ཕྱག་འཚལ་ཏེ་།
༄༥༧བ་སྨོན་ལམ་འདི་སྐད་ཅེས་ཇི་ལྟར་གྲི་འདི་རྣོ་བ་རྣོ་བར་གཅོད་པ་དེ་ལྟར་བདག་ཀྱང་དགེ་བའི་རྩ་བ་འདིས་ཤེས་རབ་རྣོ་བར་གྱུར་ཅིག་ཅེས་སྨོན་ལམ་བཏབ་བོ་༎ རང་སངས་རྒྱས་དེས་ཁབ་ཀྱིས་དབུག་པར་བརྩམས་པ་དང་། ཁབ་དེ་ཟབ་མོ་ཟབ་མོར་འབིགས་ནས་། ཞིབ་མ་མོ་དེས་དེའི་རྐང་པ་གཉིས་ལ་ཕྱག་འཚལ་ཏེ་། སྨོན་ལམ་འདི་སྐད་ཅེས་ཇི་ལྟར་ཁབ་འདི་ཟབ་མོ་ཟབ་མོར་འབིགས་པ་དེ་ལྟར་བདག་ཀྱང་དགེ་བའི་རྩ་བ་འདིས་ཤེས་རབ་ཟབ་མོར་གྱུར་ཅིག་ཅེས་བཏབ་བོ་༎ རང་སངས་རྒྱས་དེས་སྐུད་པས་དྲུབ་པར་བརྩམས་པ་དང་། སྐུད་པ་དེ་ཐལ་བྱུང་ཐལ་བྱུང་དུ་འགྲོ་ནས་ཞིབ་མ་མོ་དེས་དེའི་རྐང་པ་གཉིས་ལ་ཕྱག་འཚལ་ཏེ་། སྨོན་ལམ་འདི་སྐད་ཅེས་ཇི་ལྟར་སྐུད་པ་འདི་ཐལ་བྱུང་ཐལ་བྱུང་དུ་འགྲོ་བ་དེ་ལྟར་བདག་ཀྱང་དགེ་བའི་རྩ་བ་འདིས་ངེས་པར་འབྱེད་པའི་ཤེས་རབ་ཅན་དུ་གྱུར་ཅིག་ཅེས་བཏབ་བོ་༎ དགེ་སློང་དག་དེ་ལ་དེའི་ཚེ་དེའི་དུས་ན་། བྲམ་ཟེའི་བུ་མོ་ཞིབ་མ་མོ་གང་ཡིན་པ་དེ་ནི་དགེ་སློང་ཤའ་རིའི་བུ་འདི་ཉིད་ཡིན་ཏེ་། དེས་རང་སངས་རྒྱས་ལ་མཆོད་པ་བྱས་ནས་སྨོན་ལམ་བཏབ་པ་གང་ཡིན་པའི་ལས་དེའི་རྣམ་པར་སྨིན་པས་། ད་ལྟར་ཤེས་རབ་རྣོ་བ་དང་། ཤེས་རབ་ཟབ་པ་དང་། ངེས་པར་འབྱེད་པའི་ཤེས་རབ་ཅན་དུ་གྱུར་ཏོ་༎ དགེ་སློང་དག་དེ་ལྟར་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་། ལས་གཅིག་ཏུ་དཀར་བ་རྣམས་ཀྱི་རྣམ་པར་སྨིན་པ་ཡང་གཅིག་ཏུ་དཀར་བ་ཡིན་། ལས་འདྲེན་མ་རྣམས་ཀྱི་རྣམ་པར་སྨིན་པ་ཡང་འདྲེན་མ་ཡིན་ནོ་༎
དགེ་༄༥༨ཨ་༌༎ སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་དང་འདྲེན་མ་རྣམས་སྤངས་ཏེ་། ལས་གཅིག་ཏུ་དཀར་བ་རྣམས་ལ་བརྩལ་བར་བྱ་སྟེ་། དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ་༎ ཡང་དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་ཚེ་དང་ལྡན་པ་ཤའ་རིའི་བུས་ལས་ཅི་ཞིག་བགྱིས་ན༏་ལས་དེའི་རྣམ་པར་སྨིན་པས་ཁྱིམ་ཧ་ཅང་ཕྱུག་པར་ཡང་མ་སྐྱེས་། ཁྱིམ་ཧ་ཅང་དབུལ་བར་ཡང་མ་སྐྱེས་། ཁྱིམ་འབྲིང་པོར་སྐྱེས་ཤིང་རབ་ཏུ་འབྱུང་བ་མང་བར་གྱུར་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་ཤའ་རིའི་བུ་ཉིད་ཀྱི་ལས་ཚོགས་རྙེད་པ་། རྐྱེན་ཡོངས་སུ་བསྒྱུར་བ་། འོད་པ་བཞིན་དུ་ཉེ་བར་གནས་པ་། གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་། ཤའ་རིའི་བུ་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་མྱོང་བར་འགྱུར་། དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར་། ཆུའི་ཁམས་ལ་མི་འགྱུར་། མེའི་ཁམས་ལ་མི་འགྱུར་། རླུང་གི་ཁམས་ལ་མི་འགྱུར་། འདི་ལྟར་ལས་དགེ་བ་དང་མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་ཁམས་དང་སྐྱེ་མཆེད་དག་ལ་རྣམ་པར་སྨིན་པར་འགྱུར་ཏེ་། ལས་རྣམས་བསྐལ་བ་བརྒྱར་ཡང་ནི་༎ ཆུད་མི་ཟ་བའང་ཚོགས་དང་དུས་༎ རྙེད་ན་ལུས་ཅན་རྣམས་ལ་ནི་༎
འབྲས་༄༥༨བ་བུ་དག་ཏུ་འགྱུར་བ་ཉིད་༎ དགེ་སློང་དག་སྔོན་བྱུང་བ་རི་བྲགས་ཤིག་ན་རྒྱལ་པོ་ཞིག་འདུག་པ་དེས་། རིགས་མཉམ་པ་ལས་ཆུང་མ་བླངས་ནས་། དེ་དེ་དང་ལྷན་ཅིག་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་དེ་། རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པ་དེའི་བུ་བྱུང་ནས་བསྲིངས་ཤིང་བསྐྱེད་དེ་ཆེན་པོར་གྱུར་ཏོ་༎ དེས་ཕ་ཆོས་དང་ཆོས་མ་ཡིན་པས་རྒྱལ་སྲིད་བྱེད་དུ་འཇུག་པ་མཐོང་ནས་། དེས་བསམས་པ་། བདག་ཀྱང་ཡབ་འདས་ནས་རྒྱལ་པོར་འགྱུར་ལ་། བདག་གིས་ཀྱང་ཆོས་དང་ཆོས་མ་ཡིན་པས་རྒྱལ་སྲིད་བྱེད་དུ་བཅུག་ན་། སེམས་ཅན་དམྱལ་བར་འགྲོ་བར་འགྱུར་རོ་སྙམ་ནས་། དེ་རྒྱལ་པོའི་གན་དུ་སོང་སྟེ་ཕྱིན་ནས་སྨྲས་པ་། ཡབ་གནང་བར་མཛོད་ཅིག་། བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ངོ་༎ རྒྱལ་པོས་སྨྲས་པ་། བུ་གང་གི་དོན་དུ་མཆོད་སྦྱིན་སྦྱིན་པར་བྱེད་། སྦྱིན་སྲེག་སྲེག་པར་བྱེད་། དཀའ་ཐུབ་ཀྱིས་གདུང་བར་བྱེད་པའི་རྒྱལ་སྲིད་དེ་ཁྱོད་ཀྱི་ལག་མཐིལ་དུ་འོངས་ཤིང་། གླང་པོ་ཆེས་འགྲོ་བའི་རིགས་སུ་སྐྱེས་ན་། ཅིའི་ཕྱིར་རབ་ཏུ་འབྱུང་ཞེས་སྤྱོས་ཏེ་། དེ་ཕས་རབ་ཏུ་འབྱུང་བར་མ་སྟེར་ཏོ་༎ དེ་དུས་གཞན་ཞིག་ན་གླང་པོ་ཆེའི་གཤུལ་དུ་ཞོན་ཏེ་ཕྱིར་ཕྱུང་བ་དང་། དེས་མི་དབུལ་པོ་ཞིག་འཁར་བ་དང་སློང་ཕོར་ཆག་པ་ཐོགས་ཏེ་སློང་མོ་ལ་རྒྱུ་བ་མཐོང་ངོ་༎ མཐོང་ནས་ཀྱང་རྒྱལ་བུ་དེ་དེའི་གན་དུ་སོང་སྟེ་སྨྲས་པ་། ཀབ༹འི་ནང་རྗེ་ཁོ་བོ་ནི་འདི་ལྟ་བུའི་ཁྱིམ་དུ་སྐྱེས་པ་དེས་རབ་ཏུ་འབྱུང་བ་མ་ཐོབ་ན་། ཁྱོད་ཅིའི་ཕྱིར་རབ་ཏུ་མ་འབྱུང་།
༄༥༩ཨ་༌༎ དེས་སྨྲས་པ་། རྒྱལ་པོའི་སྲས་བདག་ལ་ལྷུང་བཟེད་མ་མཆིས་ཤིང་ཆོས་གོས་མ་མཆིས་ན་། ཇི་ལྟར་རབ་ཏུ་འབྱུང་བར་བགྱི་། རྒྱལ་བུས་སྨྲས་པ་། བཞིན་བཟང་ཚུར་ཤོག་། ངས་ཁྱོད་ལ་ཆོས་གོས་དང་ལྷུང་བཟེད་སྦྱིན་པར་བྱའོ་ཞེས་རྒྱལ་བུ་དེས་དེ་ཁྲིད་དེ་སོང་ནས་བསྟི་གནས་ཤིག་ན་དྲང་སྲོང་མངོན་པར་ཤེས་པ་ལྔ་དང་ལྡན་པ་ཞིག་འདུག་པ་དེའི་གན་དུ་སོང་སྟེ་། ཕྱིན་ནས་གླང་པོ་ཆེའི་གཤུལ་ནས་བབས་ཏེ་། དུལ་བ་དང་བཅས་པས་སྨྲས་པ་། ཤེས་ལྡན་རིགས་ཀྱི་བུ་འདི་ཁྱོད་ལས་རབ་ཏུ་འབྱུང་བར་འདོད་ཀྱིས་། འདི་རབ་ཏུ་ཕྱུང་ཞིག་དང་། བདག་གིས་འདི་ལ་ལྷུང་བཟེད་དང་ཆོས་གོས་སྦྱིན་པར་བྱའོ་༎ དྲང་སྲོང་དེས་དེ་རབ་ཏུ་ཕྱུང་ངོ་༎ རྒྱལ་བུ་དེས་དེའི་ལྷུང་བཟེད་དང་། ཆོས་གོས་དག་བཀྲུས་ཞིང་དྲུབས་ཏེ་ཁ་བསྒྱུར་ནས་བྱིན་ཏེ་སྨྲས་པ་། འཕགས་པ་གལ་ཏེ་ཁྱོད་ཀྱིས་ཡོན་ཏན་གྱི་ཚོགས་ཅུང་ཟད་ཐོབ་ན་བདག་ལ་རྗོད་ཅིག་། དེས་རྒྱལ་བུ་དེ་ལ་དེ་ལྟར་བྱའོ་ཞེས་ཁས་བླངས་སོ་༎ དེ་ཕྱོགས་གཅིག་ཏུ་སོང་སྟེ་། མཁན་པོ་མེད་པ་དང་། སློབ་དཔོན་མེད་པར་བྱང་ཆུབ་ཀྱི་ཕྱོགས་དང་མཐུན་པའི་ཕྱོགས་ཆོས་སུམ་ཅུ་རྩ་བདུན་བསྐྱེད་ནས་། རང་བྱང་ཆུབ་མངོན་སུམ་དུ་བྱས་སོ་༎ དེས་བསམས་པ་། བདག་གིས་ཡོན་ཏན་གྱི་ཚོགས་གང་ཅུང་ཟད་ཐོབ་པ་གང་ཡིན་པ་དེ་ཐམས་ཅད་རྒྱལ་པོའི་བུ་དེ་ལ་བརྟེན་ནས་ཐོབ་པ་ཡིན་ལ་། བདག་གིས་དེ་ལ་ཁས་བླངས་པས་སོང་ལ་དེ་ལ་ཉེ་བར་བསྟན་པར་བྱའོ་སྙམ་མོ་༎
བདག་ཉིད་ཆེན་པོ་དེ་དག་༄༥༩བ་ནི་ལུས་ཀྱིས་ཆོས་སྟོན་གྱིས་། ཚིག་གིས་མི་སྟོན་པས་དེ་ལ་སྙིང་བརྩེ་བའི་ཕྱིར་དེས་ངང་པའི་རྒྱལ་པོ་འདབ་མ་བརྐྱང་པ་ལྟར་སྟེང་གི་ནམ་མཁའ་ལ་མངོན་པར་འཕགས་ནས་། འབར་བ་དང་གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་བྱ་བར་བརྩམས་སོ་༎ སོ་སོའི་སྐྱེ་བོ་ནི་རྫུ་འཕྲུལ་ལ་མྱུར་དུ་སེམས་གཏོད་པར་བྱེད་པ་ཡིན་པས་། རྒྱལ་བུ་དེ་ཤིང་ལྗོན་པ་རྩ་བ་ནས་བཅད་པ་བཞིན་དུ་རང་སངས་རྒྱས་དེའི་རྐང་པ་གཉིས་ལ་གཏུགས་ནས་སྨྲས་པ་། འཕགས་པ་ཁྱོད་ཀྱིས་ཡོན་ཏན་གྱི་ཚོགས་འདི་ལྟ་བུ་བརྙེས་སམ་། ཐོབ་བོ་༎ དེས་བསམས་པ་། འཕགས་པ་འདིས་ཡོན་ཏན་གྱི་ཚོགས་གང་ཅུང་ཟད་ཐོབ་པ་གང་ཡིན་པ་དེ་ཐམས་ཅད་བདག་ལ་བརྟེན་ནས་ཐོབ་པ་ཡིན་ན་། འཕགས་པ་འདིས་སྔོན་རབ་ཏུ་འབྱུང་བ་ཐོབ་པ་གང་ཡིན་པ་དེ་ནི་ཁྱིམ་དེ་ལྟ་བུར་སྐྱེས་པ་ཡིན་ལ་། བདག་གིས་རབ་ཏུ་བྱུང་བ་མ་ཐོབ་པ་གང་ཡིན་པ་དེ་ནི་ཁྱིམ་འདི་ལྟ་བུར་སྐྱེས་པ་ཡིན་ནོ་སྙམ་ནས་། དེས་རང་སངས་རྒྱས་དེའི་རྐང་པ་གཉིས་ལ་ཕྱག་འཚལ་ཏེ་། སྨོན་ལམ་འདི་སྐད་ཅེས་དགེ་བའི་རྩ་བ་འདིས་བདག་། ཧ་ཅང་ཕྱུག་པའི་ཁྱིམ་དང་ནི་༎ དབུལ་པོའི་ཁྱིམ་དུ་མི་སྐྱེ་བར་༎ བར་མའི་ཁྱིམ་དུ་སྐྱེ་འགྱུར་ཞིང་༎ རྟག་ཏུ་རབ་འབྱུང་མང་བར་ཤོག་། ཅེས་བཏབ་བོ་༎ དགེ་སློང་དག་དེ་ལ་དེའི་ཚེ་དེའི་དུས་ན་། རྒྱལ་བུ་དེ་གང་ཡིན་པ་དེ་ནི་དགེ་སློང་ཤའ་རིའི་བུ་འདི་ཉིད་ཡིན་ཏེ་། དེས་རང་སངས་རྒྱས་ལ་མཆོད་པ་བྱས་ནས་།
སྨོན་ལམ་བཏབ་པ་གང་ཡིན་པའི་ལས་དེའི་༄༦༠ཨ་༌༎ རྣམ་པར་སྨིན་པས་། དེ་ལྟར་ཁྱིམ་ཧ་ཅང་ཕྱུག་པར་ཡང་མ་སྐྱེས་། ཁྱིམ་ཧ་ཅང་དབུལ་བར་ཡང་མ་སྐྱེས་པར་ཁྱིམ་འབྲིང་བོར་སྐྱེས་ཤིང་། རབ་ཏུ་འབྱུང་བ་མང་པར་གྱུར་ཏོ་༎ དགེ་སློང་དག་དེ་ལྟར་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་། ལས་གཅིག་ཏུ་དཀར་བ་རྣམས་ཀྱི་རྣམ་པར་སྨིན་པ་ཡང་གཅིག་ཏུ་དཀར་བ་ཡིན་། ལས་འདྲེན་མ་རྣམས་ཀྱི་རྣམ་པར་སྨིན་པ་ཡང་འདྲེན་མ་ཡིན་ནོ་༎ དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་དང་འདྲེན་མ་རྣམས་སྤངས་ཏེ་། ལས་གཅིག་ཏུ་དཀར་བ་རྣམས་ལ་བརྩལ་བར་བྱ་སྟེ་། དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ་༎ ཡང་དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་ཚེ་དང་ལྡན་པ་ཤའ་རིའི་བུས་ལས་ཅི་ཞིག་བགྱིས་ན་ལས་དེའི་རྣམ་པར་སྨིན་པས་། བཅོམ་ལྡན་འདས་ཀྱིས་ཤེས་རབ་ཆེན་པོ་དང་ལྡན་པ་རྣམས་དང་། སྤོབས་པ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་། བཅོམ་ལྡན་འདས་ཀྱིས་བཀའ་སྩལ་བ་། དེ་ནི་སྨོན་ལམ་གྱི་དབང་གིས་ཏེ་། གང་དུ་སྨོན་ལམ་བཏབ་ཅེ་ན་། དགེ་སློང་དག་སྔོན་བྱུང་བསྐལ་བ་བཟང་པོ་འདི་ཉིད་ལ་སྐྱེ་དགུ་ཚེ་ལོ་ཉི་ཁྲི་ཐུབ་པ་ན་། སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་། བདེ་བར་གཤེགས་པ་།
༄༦༠བ་འཇིག་རྟེན་མཁྱེན་པ་། སྐྱེས་བུ་འདུལ་བའི་ཁ་ལོ་སྒྱུར་བ་། བླ་ན་མེད་པ་ལྷ་དང་མི་རྣམས་ཀྱི་སྟོན་པ་། སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ་། དེ་ཝའ་ར་ནའ་སི་ན་དྲང་སྲོང་སྨྲ་བ་རི་དབ༹གས་ཀྱི་ནགས་ན་ཉེ་བར་རྟེན་ཅིང་བཞུགས་སོ་༎ དེའི་བསྟན་པ་ལ་འདི་རབ་ཏུ་བྱུང་ནས་། དགེ་སློང་གང་གིས་དེ་རབ་ཏུ་བྱུང་བའི་དགེ་སློང་དེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་ཤེས་རབ་ཆེན་པོ་དང་ལྡན་པ་རྣམས་དང་། སྤོབས་པ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་ཏོ་༎ དེ་ནས་འདིས་ཚེ་ཇི་སྲིད་པར་ཚངས་པར་སྤྱོད་པ་སྤྱད་ན་། ཡོན་ཏན་གྱི་ཚོགས་འགའ་ཡང་མ་ཐོབ་ནས་། དེའི་འོག་ཏུ་འཆི་བའི་ཚེ་སྨོན་ལམ་འདི་སྐད་ཅེས་། བདག་གིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་བའི་སངས་རྒྱས་ཡོན་གནས་བླ་ན་མེད་པ་འོད་སྲུང་ལ་ཚེ་ཇི་སྲིད་པར་ཚངས་པར་སྤྱོད་པ་སྤྱད་ན་། ཡོན་ཏན་གྱི་ཚོགས་འགའ་ཡང་མ་ཐོབ་སྟེ་། བདག་གིས་ཚེ་ཇི་སྲིད་པར་ཚངས་པར་སྤྱོད་པ་སྤྱད་པའི་དགེ་བའི་རྩ་བ་འདིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་། བྲམ་ཟེའི་ཁྱེའུ་ཁྱོད་མ་འོངས་པའི་དུས་ན་། སྐྱེ་དགུ་ཚེ་ལོ་བརྒྱ་ཐུབ་པ་ན་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་། བདེ་བར་གཤེགས་པ་། འཇིག་རྟེན་མཁྱེན་པ་།
སྐྱེས་བུ་༄༦༡ཨ་༌༎ འདུལ་བའི་ཁ་ལོ་སྒྱུར་བ་བླ་ན་མེད་པ་། ལྷ་དང་མི་རྣམས་ཀྱི་སྟོན་པ་། སངས་རྒྱས་བཅོམ་ལྡན་འདས་ཤའཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དེའི་བསྟན་པ་ལ་བདག་རབ་ཏུ་བྱུང་ནས་། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་ཉིད་མངོན་དུ་བྱེད་ཅིང་། ཇི་ལྟར་མཁན་པོ་འདི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་ཤེས་རབ་ཆེན་པོ་དང་ལྡན་པ་རྣམས་དང་། སྤོབས་པ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་པ་དེ་བཞིན་དུ་། བདག་ཀྱང་བཅོམ་ལྡན་འདས་ཤའཀྱ་ཐུབ་པ་ཤའཀྱ་སེང་གེ་། ཤའཀྱའི་རྒྱལ་པོ་གཙོ་བོ་དེས་ཤེས་རབ་ཆེན་པོ་དང་ལྡན་པ་རྣམས་དང་། སྤོབས་པ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་པར་གྱུར་ཅིག་། ཅེས་སྨོན་ལམ་གདབ་པར་བརྩམས་པས་སྨོན་ལམ་དེའི་དབང་གིས་ད་ལྟར་དེ་བཞིན་གཤེགས་པས་ཤེས་རབ་ཆེན་པོ་དང་ལྡན་པ་རྣམས་དང་། སྤོབས་པ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་ཏོ་༎ ཡང་དགེ་སློང་རྣམས་ཐེ་ཚོམ་སྐྱེས་ནས་། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་ཚེ་དང་ལྡན་པ་མོའུ་དགལ་གྱི་བུ་ཆེན་པོས་ལས་ཇི་ཞིག་བགྱིས་ན་། ལས་དེའི་རྣམ་པར་སྨིན་པས་རྫུ་འཕྲུལ་ཆེ་བ་དང་མཐུ་ཆེ་བར་གྱུར་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་མོའུ་དགལ་གྱི་བུ་ཉིད་ཀྱིས་ལས་ཚོགས་རྙེད་པ་།
རྐྱེན་ཡོངས་སུ་༄༦༡བ་བསྒྱུར་བ་། འོད་པ་བཞིན་དུ་ཉེ་བར་གནས་པ་། གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་། མོའུ་དགལ་གྱི་བུ་ཉིད་ཀྱིས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར་། དགེ་སློང་དག་ལས་བྱས་ཤིང་བསགས་པ་དག་ནི་ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར་རོ་༎ ཆུའི་ཁམས་ལ་མི་འགྱུར་། མེའི་ཁམས་ལ་མི་འགྱུར་། རླུང་གི་ཁམས་ལ་མི་འགྱུར་གྱི་། འདི་ལྟར་ལས་དགེ་བ་དང་མི་དགེ་བ་བྱས་ཤིང་བསགས་པ་དག་ནི་ཟིན་པའི་ཕུང་པོ་དང་། ཁམས་དང་། སྐྱེ་མཆེད་དག་ལ་རྣམ་པར་སྨིན་པར་འགྱུར་ཏེ་། ལས་རྣམས་བསྐལ་པ་བརྒྱར་ཡང་ནི་༎ ཆུད་མི་ཟ་བའང་ཚོགས་དང་དུས་༎ རྙེད་ན་ལུས་ཅན་རྣམས་ལ་ནི་༎ འབྲས་བུ་དག་ཏུ་འགྱུར་བ་ཉིད་༎ དགེ་སློང་དག་སྔོན་བྱུང་བ་གྲོང་ཁྱེར་ཝའ་ར་ནའ་སི་ནས་ཧ་ཅང་ཐག་མི་རིང་བའི་བསྟི་གནས་ཤིག་ན་། དྲང་སྲོང་བྱམས་པའི་བདག་ཉིད་ཅན་སྙིང་རྗེ་དང་ལྡན་པ་། སེམས་ཅན་ཐམས་ཅད་ལ་བྱམས་པ་ཞིག་འདུག་གོ་། ཇི་ཙམ་ན་མི་དབུལ་པོ་ཞིག་ཤིང་ཁུར་ཐོགས་ཏེ་བསྟི་གནས་དེར་སོང་སྟེ་། ཤིང་ཁུར་ཕོག་སྟེ་ངལ་བསོ་ཞིང་འདུག་པ་དྲང་སྲོང་དེས་མཐོང་ནས་། དེ་དེ་ལ་སྙིང་རྗེ་སྐྱེས་ཏེ་། ཉོན་མོངས་པ་འདི་སྔོན་གྱི་ལས་ཀྱི་ཉེས་བས་མིར་སྐྱེས་ཀྱང་། ཚེགས་ཆེན་པོས་འཚོ་བ་སྦྱོར་བར་བྱེད་ཀྱིས་། བདག་གིས་འདི་རབ་ཏུ་དབྱུང་ངོ་སྙམ་ནས་སྨྲས་པ་། བུ་ཁྱོད་སུ་ཞིག་ཡིན་། དེས་སྨྲས་པ་། འཕགས་པ་བདག་ནི་མི་དབུལ་པོ་ཤིང་གིས་འཚོ་བ་སྦྱོར་བ་ཞིག་ལགས་སོ་༎
དྲང་སྲོང་གིས་སྨྲས་༄༦༢ཨ་༌༎ པ༏་བུ་འོ་ན་ཁྱོད་ཅིའི་ཕྱིར་རབ་ཏུ་མི་འབྱུང་། དེས་སྨྲས་པ་། འཕགས་པ་བདག་ནི་མི་དབུལ་པོ་ཞིག་སྟེ་། ཤིང་བཙོངས་ནས་ཚེགས་ཆེན་པོས་འཚོ་བ་སྦྱོར་བར་བགྱིད་པ་ལགས་ན༏་སུ་ཞིག་གིས་བདག་རབ་ཏུ་འབྱིན་པར་འགྱུར་། དེ་ནས་དྲང་སྲོང་དེ་བྱམས་པའི་བདག་ཉིད་ཅན་ཡིན་པའི་ཕྱིར་ཤིན་ཏུ་སྙིང་རྗེ་བསྐྱེད་ནས་དེས་དེ་ལ་སྨྲས་པ་། བུ་ཁྱོད་རབ་ཏུ་འབྱུང་བར་འདོད་དམ་། དེས་སྨྲས་པ་། འཕགས་པ་བདག་རབ་ཏུ་འབྱུང་བར་འཚལ་གྱིས་། ཐུགས་བརྩེ་བའི་སླད་དུ་བདག་རབ་ཏུ་དབྱུང་དུ་གསོལ་། དྲང་སྲོང་དེས་དེ་རབ་ཏུ་ཕྱུང་ནས་ལྷུང་བཟེད་དང་། ཆོས་གོས་དག་ཀྱང་བཀྲུས་ཤིང་ཁ་བསྒྱུར་ཏེ་བྱིན་ནས་སྨྲས་པ་། བཞིན་བཟང་གལ་ཏེ་ཁྱོད་ཀྱིས་ཡོན་ཏན་གྱི་ཚོགས་ཅུང་ཟད་ཐོབ་ན་ཁོ་བོ་ལ་རྗོད་ཅིག་། དེས་དེ་ལ་དེ་བཞིན་དུ་བགྱིའོ་ཞེས་ཁས་བླངས་སོ་༎ དེས་ཕྱོགས་གཅིག་ཏུ་སོང་ནས་མཁན་པོ་མེད་པ་དང་། སློབ་དཔོན་མེད་པར་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་བསྐྱེད་ནས་། རང་བྱང་ཆུབ་མངོན་སུམ་དུ་བྱས་སོ་༎ དེས་བསམས་པ་། བདག་གིས་དྲང་སྲོང་དེ་ལ་ཁས་བླངས་པས་སོང་ལ་དེ་ལ་ཉེ་བར་བསྟན་པར་བྱའོ་སྙམ་མོ་༎ བདག་ཉིད་ཆེན་པོ་དེ་དག་ནི་ལུས་ཀྱིས་ཆོས་སྟོན་གྱི་། ཚིག་གིས་མི་སྟོན་པས་། དེ་དེ་ལ་རྗེས་སུ་སྙིང་བརྩེ་བའི་ཕྱིར་།
དེས་ངང་པའི་རྒྱལ་པོ་འདབ་མ་བརྐྱང་བ་ལྟར་སྟེང་གི་ནམ་མཁའ་ལ་མངོན་པར་འཕགས་ནས་འབར་བ་དང་། གསལ་བ་དང་། ཆར་འབེབས་པ་དང་། གློག་འབྱིན་པའི་ཆོ་འཕྲུལ་དག་བྱ་བར་བརྩམས་༄༦༢བ་སོ༏་༏སོ་སོ་སྐྱེ་བོ་ནི་རྫུ་འཕྲུལ་ལ་མྱུར་དུ་སེམས་གཏོད་པར་བྱེད་པ་ཡིན་པས་། དྲང་སྲོང་དེ་ཤིང་ལྗོན་པ་རྩབ་ནས་བཅད་པ་བཞིན་དུ་རང་སངས་རྒྱས་དེའི་རྐང་པ་གཉིས་ལ་གཏུགས་ནས་སྨྲས་པ་། འཕགས་པ་ཁྱོད་ཀྱིས་ཡོན་ཏན་གྱི་ཚོགས་འདི་ལྟ་བུར་བརྙེས་སམ་། ཐོབ་བོ་༎ དེས་བསམས་པ་། འཕགས་པ་འདིས་ཡོན་ཏན་གྱི་ཚོགས་ཅུང་ཟད་ཐོབ་པ་གང་ཡིན་པ་ཐམས་ཅད་བདག་ལ་བརྟེན་ནས་ཐོབ་པ་ཡིན་ནོ་སྙམ་ནས་། དེས་རང་སངས་རྒྱས་དེའི་རྐང་པ་གཉིས་ལ་ཕྱག་འཚལ་ཏེ་། སྨོན་ལམ་འདི་སྐད་ཅེས་། འདི་ལྟར་འཕགས་པ་འདི་རྫུ་འཕྲུལ་ཆེ་བ་དང་། མཐུ་ཆེ་བ་དེ་བཞིན་དུ་བདག་ཀྱང་དགེ་བའི་རྩ་བ་འདིས་རྫུ་འཕྲུལ་ཆེ་བ་དང་མཐུ་ཆེ་བར་གྱུར་ཅིག་ཅེས་བཏབ་བོ་༎ དགེ་སློང་དག་དེ་ལ་དེའི་ཚེ་དེའི་དུས་ན་དྲང་སྲོང་གང་ཡིན་པ་དེ་ནི་དགེ་སློང་མོའུ་དགལ་གྱི་བུ་འདི་ཉིད་ཡིན་ཏེ་། དེས་རང་སངས་རྒྱས་ལ་མཆོད་པ་བྱས་ནས་སྨོན་ལམ་བཏབ་པ་གང་ཡིན་པ་དེའི་ལས་ཀྱི་རྣམ་པར་སྨིན་པས་ད་ལྟར་རྫུ་འཕྲུལ་ཆེ་བ་དང་མཐུ་ཆེ་བར་གྱུར་ཏོ་༎ དགེ་སློང་དག་དེ་ལྟར་ན་ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་གཅིག་ཏུ་གནག་པ་ཡིན་ལ་། ལས་གཅིག་ཏུ་དཀར་བ་རྣམས་ཀྱི་རྣམ་པར་སྨིན་པ་ཡང་གཅིག་ཏུ་དཀར་བ་ཡིན་། ལས་འདྲེན་མ་རྣམས་ཀྱི་རྣམ་པར་སྨིན་པ་ཡང་འདྲེན་མ་ཡིན་ནོ་༎ དགེ་སློང་དག་དེ་ལྟ་བས་ན་ལས་གཅིག་ཏུ་གནག་པ་རྣམས་དང་འདྲེན་མ་རྣམས་སྤངས་ཏེ་། ལས་གཅིག་ཏུ་དཀར་བ་རྣམས་ལ་བརྩལ་བར་བྱ་སྟེ་།
༄༦༣ཨ་༌༎ དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ་༎༎ འདུལ་བ་གཞི་། བམ་པོ་ལྔ་པ་། དགེ་སློང་རྣམས་ཐེ་ཚོམ་སྐྱེས་ནས་། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་ཚེ་དང་ལྡན་པ་མོའུ་དགལ་གྱི་བུ་ཆེན་པོས་ལས་ཅི་ཞིག་བགྱིས་ན་། ལས་དེའི་རྣམ་པར་སྨིན་པས་། བཅོམ་ལྡན་འདས་ཀྱིས་རྫུ་འཕྲུལ་ཆེན་པོ་དང་ལྡན་པ་རྣམས་དང་། མཐུ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་། དེ་ནི་སྨོན་ལམ་གྱི་དབང་གིས་ཏེ་གང་དུ་སྨོན་ལམ་བཏབ་ཅེས་ན་། དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུ་ཚེ་ལོ་ཉི་ཁྲི་ཐུབ་པ་ན་། སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་། བདེ་བར་གཤེགས་པ་འཇིག་རྟེན་མཁྱེན་པ་། སྐྱེས་བུ་འདུལ་བའི་ཁ་ལོ་སྒྱུར་བ་། བླ་ན་མེད་པ་ལྷ་དང་མི་རྣམས་ཀྱི་སྟོན་པ་། སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ་། དེ་ཝའ་ར་ནའ་སི་ན་དྲང་སྲོང་སྨྲ་བ་རི་དབ༹གས་ཀྱི་ནགས་ན་ཉེ་བར་རྟེན་ཅིང་བཞུགས་སོ་༎ དེའི་བསྟན་པ་ལ་འདི་རབ་ཏུ་བྱུང་ནས་། དགེ་སློང་གང་གིས་དེ་རབ་ཏུ་བྱུང་བའི་དགེ་སློང་དེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྫུ་འཕྲུལ་ཆེན་པོ་དང་ལྡན་པ་རྣམས་དང་། མཐུ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་ཏོ་༎
དེས་ན་འདིས་ཚེ་ཇི་སྲིད་པར་ཚངས་པར་སྤྱོད་༄༦༣བ་པ་སྤྱད་པ་ན་། ཡོན་ཏན་གྱི་ཚོགས་འགའ་ཡང་མ་ཐོབ་ནས་། དེའི་འོག་ཏུ་འཆི་བའི་ཚེ་སྨོན་ལམ་འདི་སྐད་ཅེས་བདག་གིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོན་གནས་བླ་ན་མེད་པ་འོད་སྲུང་ལ་ཚེ་ཇི་སྲིད་པར་ཚངས་པར་སྤྱོད་པ་སྤྱད་ན་། ཡོན་ཏན་གྱི་ཚོགས་འགའ་ཡང་མ་ཐོབ་སྟེ་། བདག་གིས་ཚེ་ཇི་སྲིད་པར་ཚངས་པར་སྤྱོད་པ་སྤྱད་པའི་དགེ་བའི་རྩ་བ་འདིས་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་བྲམ་ཟེའི་ཁྱེའུ་ཁྱོད་མ་འོངས་པའི་དུས་ན་སྐྱེ་དགུ་ཚེ་ལོ་བརྒྱ་ཐུབ་པ་ན་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་། བདེ་བར་གཤེགས་པ་། འཇིག་རྟེན་མཁྱེན་པ་། སྐྱེས་བུ་འདུལ་བའི་ཁ་ལོ་སྒྱུར་བ་། བླ་ན་མེད་པ་ལྷ་དང་མི་རྣམས་ཀྱི་སྟོན་པ་། སངས་རྒྱས་བཅོམ་ལྡན་འདས་ཤའཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དེའི་བསྟན་པ་ལ་བདག་རབ་ཏུ་བྱུང་ནས་། ཉོན་མོངས་པ་ཐམས་ཅད་སྤངས་པས་། དགྲ་བཅོམ་པ་ཉིད་མངོན་དུ་བྱེད་ཅིང་། ཇི་ལྟར་མཁན་པོ་འདི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་རྫུ་འཕྲུལ་ཆེན་པོ་དང་ལྡན་པ་རྣམས་དང་། མཐུ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་པ་དེ་བཞིན་དུ་། བདག་ཀྱང་བཅོམ་ལྡན་འདས་ཤའཀྱ་ཐུབ་པ་། ཤའཀྱའི་སེང་གེ་།
ཤའཀྱའི་༄༦༤ཨ་༌༎ རྒྱལ་པོས་གཙོ་བོ་དེས་། རྫུ་འཕྲུལ་ཆེན་པོ་དང་ལྡན་པ་རྣམས་དང་མཐུ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་པར་གྱུར་ཅིག་ཅེས་གདབ་པར་བརྩམས་པས་། སྨོན་ལམ་དེའི་དབང་གིས་ད་ལྟར་དེ་བཞིན་གཤེགས་པས་རྫུ་འཕྲུལ་ཆེན་པོ་དང་ལྡན་པ་རྣམས་དང་། མཐུ་ཆེན་པོ་དང་ལྡན་པ་རྣམས་ཀྱི་མཆོག་ཏུ་བསྟན་ཏོ་༎ ཡང་དགེ་སློང་རྣམས་ཐེ་ཚོམ་སྐྱེས་ནས་། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་ཚེ་དང་ལྡན་པ་སྟོད་རིངས་ཀྱིས་ལས་ཅི་ཞིག་བགྱིས་ན་། ལས་དེའི་རྣམ་པར་སྨིན་པས་། བཅོམ་ལྡན་འདས་ཀྱིས་སོ་སོ་ཡང་དག་པར་རིག་པ་ཐོབ་པ་རྣམས་ཀྱི་མཆོག་ཏུ་བསྟན་། དེ་ནི་སྨོན་ལམ་གྱི་དབང་གིས་ཏེ་། གང་དུ་སྨོན་ལམ་བཏབ་ཅེ་ན་། དགེ་སློང་དག་སྔོན་བྱུང་བ་བསྐལ་པ་བཟང་པོ་འདི་ཉིད་ལ་སྐྱེ་དགུའི་ཚེ་ལོ་ཉི་ཁྲི་ཐུབ་པ་ན་། སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་། བདེ་བར་གཤེགས་པ་། འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་སྒྱུར་བ༏་བླ་ན་མེད་པ་ལྷ་དང་མི་རྣམས་ཀྱི་སྟོན་པ་། སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ་། དེ་ཝའ་ར་ནའ་སི་ན་དྲང་སྲོང་སྨྲ་བ་རི་དབ༹གས་ཀྱི་ནགས་ན་ཉེ་བར་རྟེན་ཅིང་བཞུགས་སོ༏་༏དེའི་བསྟན་པ་ལ་འདི་རབ་ཏུ་བྱུང་ནས་། དགེ་སློང་གང་གིས་དེ་རབ་ཏུ་ཕྱུང་བའི་དགེ་སློང་དེ་།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་སོ་སོ་༄༦༤བ་ཡང་དག་པར་རིག་པ་ཐོབ་པ་རྣམས་ཀྱི་མཆོག་ཏུ་བསྟན་ཏོ་༎ དེ་ན་འདིས་ཚེ་ཇི་སྲིད་པར་ཚངས་པར་སྤྱོད་པ་སྤྱད་ན་། ཡོན་ཏན་གྱི་ཚོགས་འགའ་ཡང་མ་ཐོབ་ནས་། དེའི་འོག་ཏུ་འཆི་བའི་ཚེ་སྨོན་ལམ་འདི་སྐད་ཅེས་། བདག་གིས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོན་གནས་བླ་ན་མེད་པ་འོད་སྲུང་ལ་ཆེ་ཇི་སྲིད་པར་ཚངས་པར་སྤྱོད་པ་སྤྱད་ན༏་ཡོན་ཏན་གྱི་ཚོགས་འགའ་ཡང་མ་ཐོབ་སྟེ་། བདག་གི་ཚེ་ཇི་སྲིད་པར་ཚངས་པར་སྤྱོད་པ་སྤྱད་པའི་དགེ་བའི་རྩ་བ་འདིས་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་བྲམ་ཟེའི་ཁྱེའུ་བླ་མ་ལ་བྲམ་ཟེའི་ཁྱེའུ་ཁྱོད་མ་འོངས་པའི་དུས་ན་སྐྱེ་དགུའི་ཚེ་ལོ་བརྒྱ་ཐུབ་པ་ན་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་། བདེ་བར་གཤེགས་པ་འཇིག་རྟེན་མཁྱེན་པ་། སྐྱེས་བུ་འདུལ་བའི་ཁ་ལོ་སྒྱུར་བ་། བླ་ན་མེད་པ་ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཤའཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དེའི་བསྟན་པ་ལ་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་པས་། དགྲ་བཅོམ་པ་ཉིད་མངོན་དུ་བྱེད་ཅིང་། ཇི་ལྟར་མཁན་པོ་འདི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་སྲུང་གིས་སོ་སོ་ཡང་དག་པར་རིག་པ་ཐོབ་པ་རྣམས་ཀྱི་མཆོག་ཏུ་བསྟན་པ་དེ་བཞིན་དུ་།
བདག་ཀྱང་བཅོམ་ལྡན་འདས་༄༦༥ཨ་༌༎ ཤའཀྱ་ཐུབ་པ་། ཤའཀྱའི་སེང་གེ་། ཤའཀྱའི་རྒྱལ་པོའི་གཙོ་བོ་དེས་། སོ་སོ་ཡང་དག་པར་རིག་པ་ཐོབ་པ་རྣམས་ཀྱི་མཆོག་ཏུ་བསྟན་པར་གྱུར་ཅིག་ཅེས་གདབ་པར་བརྩམས་པས་། སྨོན་ལམ་དེའི་དབང་གིས་ད་ལྟར་དེ་བཞིན་གཤེགས་པས་སོ་སོ་ཡང་དག་པར་རིག་པ་ཐོབ་པ་རྣམས་ཀྱི་མཆོག་ཏུ་བསྟན་ཏོ་༎ དེའི་ཚེ་ན་ལེགས་པར་གསུངས་པའི་ཆོས་འདུལ་བ་ལ་འདི་ལྟར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོར་འགྱུར་ཏེ་། བཅོམ་ལྡན་འདས་ཀྱིས་དགེ་སློང་ཚུར་ཤོག་ཅེས་བྱ་བས་རབ་ཏུ་འབྱིན་པར་མཛད་ཅིང་བསྙེན་པར་རྫོགས་པར་མཛད་པས་འགའ་ཞིག་གི་གན་དུ་རབ་ཏུ་འབྱུང་བར་འདོད་པ་འོངས་པ་ན་། བཅོམ་ལྡན་འདས་ཀྱིས་དགེ་སློང་ཚུར་ཤོག་ཅེས་བྱ་བས་རབ་ཏུ་འབྱིན་པར་མཛད་ཅིང་དགེ་སློང་ཚུར་ཤོག་ཅེས་བྱ་བས་བསྙེན་པར་རྫོགས་པར་འགྱུར་རོ་སྙམ་ནས་། དེས་དེ་ཁྲིད་དེ་བཅོམ་ལྡན་འདས་ག་ལ་བ་དེར་འགྲོའོ་༎ དགེ་སློང་ཞིག་གི་གན་དུ་རབ་ཏུ་འབྱུང་བར་འདོད་པ་ཞིག་འོངས་པ་ན་། བཅོམ་ལྡན་འདས་ཀྱིས་དགེ་སློང་ཚུར་ཤོག་ཅེས་བྱ་བས་རབ་ཏུ་འབྱིན་པར་མཛད་ཅིང་། དགེ་སློང་ཚུར་ཤོག་ཅེས་བྱ་བས་བསྙེན་པར་རྫོགས་པར་མཛད་པར་འགྱུར་རོ་སྙམ་ནས་དེས་དེ་ཁྲིད་དེ་བཅོམ་ལྡན་འདས་ག་ལ་བ་དེར་སོང་བ་དང་། དེ་བཅོམ་ལྡན་འདས་ཀྱི་སྤྱན་སྔར་མ་ཕྱིན་པ་ཁོ་ནར་བར་མ་དོར་རྒྱུན་ཆད་ཅིང་ཤི་བར་གྱུར་ཏེ་།
དེ་ཉིད་ལེགས་པར་གསུངས་པའི་ཆོས་འདུལ་པ་ལ་རབ་ཏུ་འབྱུང་བ་དང་བསྙེན་པར་རྫོགས་པ་དགེ་སློང་གི་དངོས་༄༦༥བ་པོར་འགྱུར་བའི་བར་ཆད་དུ་གྱུར་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་དགོངས་པ་། ཀྱེ་མ་ངའི་ཉན་ཐོས་རྣམས་ཐག་རིང་པོ་དང་ཆེས་རིང་པོ་ནས་འོང་བ་རྣམས་ངལ་བར་འགྱུར་རོ་སྙམ་ནས་བཀའ་སྩལ་པ་། དེ་ལྟ་བས་ན་། དེང་ནས་དགེ་འདུན་གྱིས་རབ་ཏུ་དབྱུང་བ་དང་། དགེ་འདུན་གྱིས་བསྙེན་པར་རྫོགས་པར་བྱ་བར་གནང་ངོ་༎ བཅོམ་ལྡན་འདས་ཀྱིས་དགེ་འདུན་གྱིས་རབ་ཏུ་དབྱུང་བར་བྱ་བ་དང་། དགེ་འདུན་གྱིས་བསྙེན་པར་རྫོགས་པར་བྱའོ་ཞེས་བཀའ་སྩལ་ནས་། དེ་དག་གིས་ཇི་ལྟར་རབ་ཏུ་དབྱུང་བར་བྱ་བ་དང་། ཇི་ལྟར་བསྙེན་པར་རྫོགས་པར་བྱ་བ་མི་ཤེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། འགའ་ཞིག་གི་གན་དུ་རབ་ཏུ་འབྱུང་བར་འདོད་པ་འོངས་ན་། དེས་དེ་གཟུང་བར་བྱ་ཞིང་བཟུང་ནས་དགེ་འདུན་ཐམས་ཅད་འདུས་པ་ན་ཆ་ལུགས་འདི་བཞིན་བྱས་ཤིང་། རྒན་རིམས་ལ་ཕྱག་འཚལ་དུ་བཅུག་སྟེ་། ཐལ་མོ་སྦྱར་ནས་ཙོག་ཙོག་པོར་འདུག་ཏུ་བཅུག་སྟེ་། ལན་གསུམ་གསོལ་བ་འདེབས་སུ་བཅུག་ནས་དགེ་སློང་གཅིག་གིས་གསོལ་བ་དང་བཞིའི་ལས་ཀྱིས་ཅིག་ཅར་རབ་ཏུ་འབྱུང་བ་དང་བསྙེན་པར་རྫོགས་པ་ཉེ་བར་བསྒྲུབ་པར་བྱའོ་༎ དེས་འདི་སྐད་ཅེས་བརྗོད་པར་བྱ་སྟེ་། དགེ་འདུན་བཙུན་པ་རྣམས་གསན་དུ་གསོལ་།
བདག་མིང་འདི་ཞེས་བགྱི་བ་དགེ་འདུན་ལས་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་༄༦༦ཨ་༌༎ གསོལ་ན་། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་རབ་ཏུ་དབྱུང་དུ་གསོལ་། བསྙེན་པར་རྫོགས་པར་མཛད་དུ་གསོལ་། དེ་བཞིན་དུ་ལན་གཉིས་ལན་གསུམ་དུ་བཟླས་། དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ་༎ འདི་ལྟར་བྱ་སྟེ་། འདུག་ལ་འདི་སྐད་ཅེས་བརྗོད་པར་བྱའོ་༎ དགེ་འདུན་བཙུན་པ་རྣམས་གསན་དུ་གསོལ་། མིང་འདི་ཞེས་བགྱི་བ་འདི་དགེ་འདུན་ལ་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་གསོལ་ན་། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་། དགེ་འདུན་གྱིས་གནང་བར་མཛོད་ཅིག་དང་། དགེ་འདུན་གྱིས་མིང་འདི་ཞེས་བགྱི་བ་རབ་ཏུ་འབྱིན་ཏོ་༎ བསྙེན་པར་རྫོགས་པར་མཛད་དོ་༎ འདི་ནི་གསོལ་བའོ་༎ ལས་ནི་འདི་ལྟར་བྱ་སྟེ་། དགེ་འདུན་བཙུན་པ་རྣམས་གསན་དུ་གསོལ་། མིང་འདི་ཞེས་བགྱི་བ་འདི་དགེ་འདུན་ལས་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་གསོལ་ཏེ་། དེའི་སླད་དུ་དགེ་འདུན་གྱིས་མིང་འདི་ཞེས་བགྱི་བ་རབ་ཏུ་དབྱུང་བ་དང་། བསྙེན་པར་རྫོགས་པར་མཛད་ན་། ཚེ་དང་ལྡན་པ་གང་དག་མིང་འདི་ཞེས་བགྱི་བ་རབ་ཏུ་དབྱུང་བ་དང་། བསྙེན་པར་རྫོགས་པར་མཛད་པར་བཟོད་པ་དེ་དག་ནི་ཅང་མ་གསུངས་ཤིག་། གང་དག་མི་བཟོད་པ་དེ་དག་ནི་གསུངས་ཤིག་། འདི་ནི་ལས་བརྗོད་པ་དང་པོ་སྟེ་། དེ་བཞིན་དུ་ལན་གཉིས་ལན་གསུམ་དུ་བཟླས་།
དགེ་འདུན་གྱིས་བཟོད་ཅིང་༄༦༦བ་གནང་ནས་། དགེ་འདུན་གྱིས་མིང་འདི་ཞེས་བགྱི་བ་རབ་ཏུ་ཕྱུང་། བསྙེན་པར་རྫོགས་པར་མཛད་ལགས་ཏེ་། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ་༎ དེ་ནི་སྔོན་གྱི་ཆོ་གའོ་༎ དེ་ལྟར་རབ་ཏུ་བྱུང་ཞིང་བསྙེན་པར་རྫོགས་པ་དག་མཁན་པོ་མེད་པ་དང་། སློབ་དཔོན་མེད་པས་ལེགས་པར་མ་སྦྱངས་པ་དང་། ལེགས་པར་མ་བགོས་པ་དང་། སྒྲ་མཐོན་པོ་དང་། སྒྲ་ཆེན་པོ་དང་། རྒོད་བག་གི་སྤྱོད་ལམ་གྱིས་བྲམ་ཟེ་དང་། ཁྱིམ་བདག་གི་ཁྱིམ་དག་ཏུ་འདོང་ཞིང་། དེ་དག་དེར་ཟས་སློང་བར་བྱེད་། ཟས་སློང་དུ་འཇུག་པར་བྱེད་། སྲན་ཚོད་སློང་བར་བྱེད་། སྲན་ཚོད་སློང་དུ་འཇུག་པར་བྱེད་ཅིང་། བསྟན་པ་དང་འགལ་བ་གཞན་དག་ཀྱང་བྱེད་ནས་། གཞན་མུ་སྟེགས་ཅན་དག་ཤེས་ལྡན་དག་ཤའཀྱའི་བུའི་དགེ་སྦྱོང་འདི་དག་ནི་། མཁན་པོ་མེད་པ་དང་། སློབ་དཔོན་མེད་པས་། ལེགས་པར་མ་སྦྱངས་པ་དང་། ལེགས་པར་མ་བགོས་པ་དང་། སྒྲ་མཐོན་པོ་དང་། སྒྲ་ཆེན་པོ་དང་། རྒོད་བག་གི་སྤྱོད་ལམ་གྱིས་བྲམ་ཟེ་དང་ཁྱིམ་བདག་གི་ཁྱིམ་དག་ཏུ་འདོང་ཞིང་དེ་དག་དེར་ཟས་སློང་བར་བྱེད་། ཟས་སློང་དུ་འཇུག་པར་བྱེད་། སྲན་ཚོད་སློང་བར་བྱེད་། སྲན་ཚོད་སློང་དུ་འཇུག་པར་བྱེད་དེ་། དགེ་སྦྱོང་མགོ་རེག་འདི་དག་ལ་སུ་ཞིག་བསོད་སྙོམས་སྦྱིན་པ་དང་བྱ་བར་སེམས་ཤེས་སྨོད་པར་བྱེད་། ཕྱར་ཀ་གཏོང་བར་བྱེད་། ཁ་ཟེར་བར་བྱེད་དོ་༎ དགེ་སློང་ནད་པ་ཞིག་ཀྱང་ནད་ག-ཡོག་དང་བྲལ་བས་ཤི་བར་གྱུར་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་དགོངས་བ་།
ངས་ཉན་ཐོས་རྣམས་གཅིག་གིས་གཅིག་བསྡུ་༄༦༧ཨ་༌༎ བའི་ཕྱིར་དང་། ནད་པ་རྣམས་ལ་རིམ་གོ་བྱ་བའི་ཕྱིར་མཁན་པོ་དང་། སློབ་དཔོན་དག་གནང་བར་བྱའོ་སྙམ་ནས་། བཀའ་སྩལ་པ་། དེ་ལྟ་བས་ན་མཁན་པོ་དང་། སློབ་དཔོན་དག་གིས་རབ་ཏུ་དབྱུང་བར་བྱ་བ་དང་། བསྙེན་པར་རྫོགས་པར་བྱ་བར་གནང་ངོ་༎ བཅོམ་ལྡན་འདས་ཀྱིས་མཁན་པོ་དང་། སློབ་དཔོན་དག་གིས་རབ་ཏུ་དབྱུང་བར་བྱ་བསྙེན་པར་རྫོགས་པར་བྱའོ་ཞེས་བཀའ་སྩལ་ནས་། དེ་དག་གིས་མཁན་པོ་དང་སློབ་དཔོན་དུ་ཡོད་མི་ཤེས་ནས་། བཅོམ་ལྡན་འདས་ཀྱིས་བཀའ་སྩལ་པ་། སློབ་དཔོན་ནི་ལྔ་། མཁན་པོ་ནི་གཉིས་སོ་༎ སློབ་དཔོན་ལྔ་གང་ཞེ་ན་། དགེ་ཚུལ་གྱི་སློབ་དཔོན་དང་། གསང་སྟེ་སྟོན་པ་དང་། ལས་བྱེད་པ་དང་། གནས་སྦྱིན་པའི་སློབ་དཔོན་དང་། ཀློག་པའི་སློབ་དཔོན་ནོ་༎ དགེ་ཚུལ་གྱི་སློབ་དཔོན་གང་ཞེ་ན་། གང་གིས་སྐྱབས་སུ་འགྲོ་བ་དང་། བསླབ་པའི་གཞི་དག་བྱིན་པ་ཡིན་ནོ་༎ གསང་སྟེ་སྟོན་པ་གང་ཞེ་ན་། གང་གིས་གསང་སྟེ་བསྟན་པ་ཡིན་ནོ་༎ ལས་བྱེད་པ་གང་ཞེ་ན་། གང་གིས་གསོལ་བ་དང་གཞིའི་ལས་ཀྱིས་ལས་བྱས་པ་ཡིན་ནོ་༎ གནས་སྦྱིན་པའི་སློབ་དཔོན་གང་ཞེ་ན་། གང་གི་དྲུང་དུ་ཞག་གཅིག་ཙམ་ཡང་གནས་པས་འདུག་པ་ཡིན་ནོ་༎ ཀློག་པའི་སློབ་དཔོན་གང་ཞེ་ན་། གང་ལས་ཚིག་བཞི་པའི་ཚིགས་སུ་བཅད་པ་ཙམ་ཡང་ལན་གསུམ་དུ་བཟླས་ཏེ་བཟུང་བ་ཡིན་ནོ་༎ མཁན་པོ་གཉིས་གང་ཞེ་ན་།
རབ་ཏུ་འབྱིན་པར་བྱེད་པ་གང་ཡིན་པ་དང་། བསྙེན་པར་རྫོགས་པར་བྱེད་པ་གང་ཡིན་༄༦༧བ་པའོ་༎ བཅོམ་ལྡན་འདས་ཀྱིས་མཁན་པོ་དང་སློབ་དཔོན་དག་གིས་རབ་ཏུ་དབྱུང་བར་བྱ་ཞིང་བསྙེན་པར་རྫོགས་པར་བྱའོ་ཞེས་བཀའ་སྩལ་ནས་། དགེ་སློང་རྣམས་ཀྱིས་ཇི་ལྟར་རབ་ཏུ་དབྱུང་བར་བྱ་བ་དང་། ཇི་ལྟར་བསྙེན་པར་རྫོགས་པ་བྱ་བ་མི་ཤེས་ནས་། བཅོམ་ལྡན་འདས་ཀྱིས་བཀའ་སྩལ་པ་། འགའ་ཞིག་གིས་གན་དུ་རབ་ཏུ་འབྱུང་བར་འདོད་པ་འོངས་ན་། དེས་དེ་ལ་བར་ཆད་ཀྱི་ཆོས་རྣམས་དྲིས་ནས་གཟུང་བར་བྱའོ་༎ བཟུང་ནས་གསུམ་ལ་སྐྱབས་སུ་འགྲོ་བ་དང་། དགེ་བསྙེན་ཉིད་དུ་ཁས་བླངས་པས་དགེ་བསྙེན་གྱི་སྡོམ་པ་སྦྱིན་པར་བྱའོ་༎ འདི་ལྟར་སྦྱིན་པར་བྱ་སྟེ་། དང་པོར་སྟོན་པ་ལ་ཕྱག་འཚལ་དུ་གཞུག་གོ་། དེའི་འོག་ཏུ་སློབ་དཔོན་ལ་ཕྱག་འཚལ་དུ་བཅུག་ནས་། མདུན་དུ་ཙོག་ཙོག་པོར་འདུག་ཏུ་བཅུག་སྟེ་། ཐལ་མོ་སྦྱོར་དུ་བཅུག་ནས་དེས་འདི་སྐད་ཅེས་བརྗོད་པར་བྱ་སྟེ༏་བཙུན་པ་དགོངས་སུ་གསོལ་། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ་༎ འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ་༎ ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ་༎ བདག་ཇི་སྲིད་འཚོའི་བར་དུ་དགེ་བསྙེན་དུ་བཙུན་པས་གཟུང་དུ་གསོལ་། དེ་བཞིན་དུ་ལན་གཉིས་ལན་གསུམ་དུ་བཟླས་། ཚིག་གསུམ་པ་ལ་སློབ་དཔོན་གྱིས་ཞེས་བརྗོད་པར་བྱའོ་༎ སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ་༎
དགེ་བསྙེན་གྱིས་ལེགས་སོ་ཞེས་༄༦༨ཨ་༌༎ བརྗོད་པར་བྱའོ་༎ དེ་ནི་དགེ་བསྙེན་གྱི་སྡོམ་པ་སྦྱིན་པའོ་༎ དེའི་འོག་ཏུ་བསླབ་པ་བརྗོད་པ་ཁས་བླངས་པའི་ཚུལ་གྱིས་བྱའོ་༎ འདི་ལྟར་བྱ་སྟེ་། སློབ་དཔོན་དགོངས་སུ་གསོལ་། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་། སྲོག་གཅོད་པ་ལས་སླར་ལོག་པ་དེ་བཞིན་དུ་། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་། ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་། སྲོག་གཅོད་པ་ལས་སླར་ལྡོག་པར་བགྱིའོ་༎ ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ་༎ རྗེས་སུ་སྒྲུབ་བོ་༎ རྗེས་སུ་བགྱིད་དོ་༎ གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་དང་། འདོད་པས་ལོག་པར་ག-ཡེམ་པ་དང་། བརྫུན་དུ་སྨྲ་བ་དང༏་འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་སྤངས་ཏེ་། འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་ལས་སླར་ལོག་པ་དེ་བཞིན་དུ་། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་། ཇི་སྲིད་འཚོའི་བར་དུ་མ་བྱིན་པར་ལེན་པ་དང་། འདོད་པས་ལོག་པར་ག-ཡེམ་པ་དང་། བརྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་སྤངས་ཏེ་། འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་ལས་སླར་ལྡོག་པར་བགྱིའོ་༎
༄༦༨བ་ཡན་ལག་ལྔ་པ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ་༎ རྗེས་སུ་སྒྲུབ་བོ་༎ རྗེས་སུ་བགྱིད་དོ་༎ སློབ་དཔོན་གྱིས་ཐབས་ཡིན་ནོ་ཞེས་པར་བྱའོ་༎ དགེ་བསྙེན་གྱིས་ལེགས་སོ་ཞེས་བརྗོད་པར་བྱའོ་༎ དགེ་བསྙེན་ཉིད་དུ་ཉེ་བར་སྒྲུབ་པའི་ཆོ་ག་རྫོགས་སོ་༎༎ དེའི་འོག་ཏུ་གང་གིས་དེ་ཞུ་བར་བྱེད་པའི་དགེ་སློང་ལ་གཏད་པར་བྱའོ་༎ ཞུ་བའི་དགེ་སློང་གིས་མཁན་པོ་ལ་ཁྱོད་ཀྱིས་བར་ཆད་ཀྱི་ཆོས་རྣམས་དྲིས་སམ་ཞེས་དྲི་བར་བྱའོ་༎ མ་དྲིས་པར་ཞུ་བར་བྱེད་ན་འགལ་ཚབས་ཅན་དུ་འགྱུར་རོ་༎ དེའི་འོག་ཏུ་ཞུ་བའི་དགེ་སློང་གིས་ཞུ་བར་བྱའོ་༎ འདི་ལྟར་ཞུ་བར་བྱ་སྟེ་། གནས་མལ་བཤམ་པ་བྱས་ནས་། གནདི་བརྡུངས་ཏེ་དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ནས་། དགེ་འདུན་ཐམས་ཅད་འདུག་ཅིང་། མཐུན་པར་གྱུར་པ་ལའང་རུང་། གནས་ཁང་སོ་སོ་ན་འཁོད་པ་ལའང་རུང་སྟེ་། རྒན་རིམས་ལ་ཕྱག་འཚལ་དུ་བཅུག་ནས་། ཙོག་ཙོག་པོར་འདུག་ཏུ་བཅུག་སྟེ་། ཐལ་མོ་སྦྱོར་དུ་བཅུག་ནས་ཞུ་བར་བྱེད་པས་འདི་སྐད་ཅེས་བརྗོད་པར་བྱ་སྟེ་། དགེ་འདུན་བཙུན་པ་རྣམས་གསན་དུ་གསོལ་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བ་ལས་རབ་ཏུ་འབྱུང་བར་འཚལ་ཏེ་། ཁྱིམ་པ་གོས་དཀར་པོ་ཅན་སྐྲ་དང་ཁ་སྤུ་མ་བྲེགས་པ་ལས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བར་འཚལ་ཏེ་།
མིང་འདི་ཞེས་བགྱི་བ་འདི་རབ་ཏུ་འབྱུང་བར་༄༦༩ཨ་༌༎ འཚལ་ཞིང་སྐྲ་དང་ཁ་སྤུ་བྲེགས་ནས་གོས་དུར་སྨྲིག་བགོས་ཏེ་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་མཁན་པོ་མིང་འདི་ཞེས་བགྱི་བ་ལས་རབ་ཏུ་འབྱུང་སྟེ་། དེ་ཡང་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆི་ན་། ཅི་དེ་རབ་ཏུ་དབྱུང་ངམ་། དེ་དག་ཐམས་ཅད་ཀྱིས་གལ་ཏེ་ཡོངས་སུ་དག་ནའོ་ཞེས་བརྗོད་པར་བྱའོ་༎ གལ་ཏེ་དེ་སྐད་བརྗོད་ན་དེ་ལྟ་ན་ལེགས་། གལ་ཏེ་མི་བརྗོད་ན་འགལ་ཚབས་ཅན་དུ་འགྱུར་རོ་༎ དེ་ནི་རབ་ཏུ་འབྱུང་བར་འདོད་པ་ཞུ་བའོ་༎ དེའི་འོག་ཏུ་མཁན་པོར་གསོལ་བར་བྱའོ་༎ འདི་ལྟར་གསོལ་བར་བྱ་སྟེ་། མཁན་པོ་ལ་ཕྱག་འཚལ་དུ་བཅུག་ནས་། མདུན་དུ་ཙོག་ཙོག་པོར་འདུག་ཏུ་བཅུག་སྟེ་། ཐལ་མོ་སྦྱོར་དུ་བཅུག་ནས་དེ་འདི་སྐད་ཅེས་བརྗོད་པར་བྱ་སྟེ་། སློབ་དཔོན་དགོངས་སུ་གསོལ་། བདག་མིང་འདི་ཞེས་བགྱི་བ་སློབ་དཔོན་ལ་མཁན་པོར་གསོལ་གྱིས་། སློབ་དཔོན་བདག་གི་མཁན་པོ་མཛད་དུ་གསོལ་། སློབ་དཔོན་མཁན་པོས་རབ་ཏུ་དབྱུང་པར་བགྱིའོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། ཚིག་གསུམ་པ་ལ་མཁན་པོ་ཞེས་བརྗོད་པར་བྱའོ་༎ མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ རབ་ཏུ་འབྱུང་བར་འདོད་པས་ལེགས་སོ་ཞེས་བརྗོད་པར་བྱའོ་༎ དེ་ནི་མཁན་པོར་གསོལ་བའོ་༎ དེའི་འོག་ཏུ་གང་གིས་དེའི་སྐྲ་དང་ཁ་སྤུ་དག་འདྲེག་པར་བྱེད་པའི་དགེ་སློང་ལ་བཅོལ་བར་བྱའོ་༎
དེས་ཐམས་ཅད་འདྲེག་༄༦༩བ་པར་བྱེད་ནས་། བཅོམ་ལྡན་འདས་ཀྱིས་བཀའ་སྩལ་པ་། ཐམས་ཅད་བྲེག་པ་མི་བྱ་བར་འདི་ལྟར་གཙུག་ཕུད་གཞག་པར་བྱ་ཞིང་། དེའི་འོག་ཏུ་ཅི་གཙུག་ཕུད་བྲེག་གམ་ཞེས་དྲི་བར་བྱའོ་༎ གལ་ཏེ་མི་བྲེག་གོ་ཞེས་ཟེར་ན་འོ་ན་སོག་ཞིག་ཅེས་བརྗོད་པར་བྱའོ་༎ གལ་ཏེ་བྲེགས་ཤིག་ཅེས་ཟེར་ན་བྲེག་པར་བྱའོ་༎ དེའི་འོག་ཏུ་ཁྲུས་བྱེད་དུ་གཞུག་སྟེ་། གལ་ཏེ་རེ་ཞིག་གྲང་བའི་དུས་ཡིན་ན་ནི་ཆུ་དྲོན་མོས་ཁྲུས་བྱེད་དུ་གཞུག་གོ་། གལ་ཏེ་ཚ་བའི་དུས་ཡིན་ན་ནི་ཆུ་གྲང་མོས་ཁྲུས་བྱེད་དུ་གཞུག་གོ་། དེའི་འོག་ཏུ་མཁན་པོས་ལྷུང་བཟེད་དང་། གོས་ངུར་སྨྲིག་དག་སྦྱིན་པར་བྱ་ཞིང་དེས་ཀྱང་རྐང་པ་གཉིས་ལ་གཏུགས་ནས་བླང་བར་བྱའོ་༎ དེའི་འོག་ཏུ་མཁན་པོས་བསྐོན་པར་བྱ་ཞིང་། མཚན་མེད་པའམ་། མཚན་གཉིས་པའམ་། གླེ་འདམས་པ་མ་ཡིན་ནམ་ཞེས་བརྟག་པར་བྱའོ་༎ བཅོམ་ལྡན་འདས་ཀྱིས་བརྟག་པར་བྱའོ་ཞེས་བཀའ་སྩལ་ནས་། དགེ་སློང་དག་དེ་སྒྲེན་མོར་ཕྱུང་སྟེ་རྟོག་པར་བྱེད་པ་ན་དེ་ངོ་ཚ་ནས་། བཅོམ་ལྡན་འདས་ཀྱིས་བཀའ་སྩལ་པ་། སྒྲེན་མོར་ཕྱུང་སྟེ་བརྟག་པར་མི་བྱ་བར་ཤམ་ཐབས་བསྐོན་པ་ཉིད་ཀྱི་ཚེ་མ་ཚོར་བར་བརྟག་པར་བྱའོ་༎ དེ་ནི་དུས་དང་པོར་བྱ་བའོ་༎ དེའི་འོག་ཏུ་སྐྱབས་སུ་འགྲོ་བ་རྩོམ་པས་རབ་ཏུ་དབྱུང་བ་ཉེ་བར་བསྒྲུབ་པར་བྱའོ་༎ འདི་ལྟར་ཉེ་བར་བསྒྲུབ་པར་བྱ་སྟེ་། དང་པོ་སྟོན་པ་ལ་ཕྱག་འཚལ་དུ་གཞུག་གོ་། དེའི་འོག་ཏུ་མཁན་པོ་ལ་ཕྱག་འཚལ་དུ་བཅུག་ནས་།
མདུན་དུ་ཙོག་ཙོག་པོར་འདུག་༄༧༠ཨ་༌༎ ཏུ་བཅུག་སྟེ་། ཐལ་མོ་སྦྱོར་དུ་བཅུག་ནས་། དེས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ༏་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ་༎ འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ་༎ ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ་༎ བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤའཀྱ་ཐུབ་པ་། ཤའཀྱའི་སེང་གེ་། ཤའཀྱའི་རྒྱལ་པོ་གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་འབྱུང་སྟེ་། ཁྱིམ་པའི་རྟགས་སྤོང་ངོ་༎ རབ་ཏུ་བྱུང་བའི་རྟགས་ཡང་དག་པར་ལེན་ཏོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོ་ཐབས་ཡིན་ནོ་ཞེས་བརྗོད་པར་བྱའོ་༎ རབ་ཏུ་བྱུང་བས་ལེགས་སོ་༎ ཞེས་བརྗོད་པར་བྱའོ་༎ དེ་ནི་རབ་ཏུ་འབྱུང་བ་ཉེ་བར་བསྒྲུབ་པའོ་༎ དེའི་འོག་ཏུ་དགེ་ཚུལ་ཉིད་དུ་ཉེ་བར་སྒྲུབ་པར་བྱེད་པའི་དགེ་སློང་ལ་གཏད་པར་བྱའོ་༎ དེས་ཀྱང་མཁན་པོ་ལ་ཅི་ཡོངས་སུ་དག་གམ་ཞེས་དྲིས་ནས་ཡོངས་སུ་དག་ན་སྐྱབས་སུ་འགྲོ་བ་དང་། དགེ་ཚུལ་ཉིད་དུ་ཁས་བླངས་པ་དགེ་ཚུལ་ཉིད་དུ་ཉེ་བར་བསྒྲུབ་པར་བྱའོ་༎ འདི་ལྟར་ཉེ་བར་བསྒྲུབ་པར་བྱ་སྟེ་། དང་པོར་སྟོན་པ་ལ་ཕྱག་འཚལ་དུ་གཞུག་གོ་།
དེའི་འོག་ཏུ་སློབ་དཔོན་ལ་ཕྱག་འཚལ་དུ་བཅུག་༄༧༠བ་ནས་། མདུན་དུ་ཙོག་ཙོག་པོར་འདུག་ཏུ་བཅུག་སྟེ་། ཐལ་མོ་སྦྱོར་དུ་བཅུག་ནས་། དེས་འདི་སྐད་ཅེས་བརྗོད་པར་བྱ་སྟེ་། བཙུན་པ་དགོངས་སུ་གསོལ་། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་། ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ་༎ འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ་༎ ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ་༎ བདག་ཇི་སྲིད་འཚོའི་བར་དུ་དགེ་ཚུལ་དུ་བཙུན་པས་གཟུང་དུ་གསོལ་། དེ་བཞིན་དུ་ལན་གཉིས་ལན་གསུམ་དུ་བཟླས་། ཚིག་གསུམ་པ་ལ་སློབ་དཔོན་གྱིས་ཞེས་བརྗོད་པར་བྱའོ་༎ སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ་༎ དགེ་ཚུལ་གྱིས་ལེགས་སོ་ཞེས་བརྗོད་པར་བྱའོ་༎ དེ་ནི་དགེ་ཚུལ་གྱི་སྡོམ་པ་སྦྱིན་པའོ་༎ དེའི་འོག་ཏུ་སློབ་དཔོན་མ་ཡིན་པ་དགེ་སློང་གཞན་གང་ཡང་རུང་བ་གཅིག་གིས་གྲིབ་ཚོད་གཞལ་བར་བྱ་ཞིང་སྐྱེས་བུ་དང་། རྩ་བ་དང་། ཉིན་མཚན་གྱི་ཆ་དང་དུས་ཚོད་ཀྱང་བརྗོད་པར་བྱའོ་༎ དེའི་འོག་ཏུ་བསླབ་པ་བརྗོད་པ་ཁས་བླངས་པའི་ཚུལ་གྱིས་བྱའོ་༎ འདི་ལྟར་བྱ་སྟེ་། སློབ་དཔོན་དགོངས་སུ་གསོལ་། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་། སྲོག་གཅོད་པ་ལས་སླར་ལོག་པ་དེ་བཞིན་དུ་བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ་། སྲོག་གཅོད་པ་ལས་སླར་ལྡོག་པར་བགྱིའོ་།
༄༧༡ཨ་༌༎ ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ་༎ རྗེས་སུ་སྒྲུབ་བོ་༎ རྗེས་སུ་བགྱིད་དོ་༎ གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང་། གླུ་གར་དང་། རོལ་མོའི་སྒྲ་དང་། ཕྲེང་བ་དང་། སྤོས་ཉུག་པ་དང་། རྒྱན་དང་ཁ་དོག་འཆང་བ་དང་། ཁྲི་སྟན་མཐོན་པོ་དང་། ཁྲི་སྟན་ཆེན་པོ་དང་། དུས་མ་ཡིན་པའི་ཁ་ཟས་དང་། གསེར་དངུལ་ལེན་པ་སྤངས་ཏེ་། གསེར་དངུལ་ལེན་པ་ལས་སླར་ལོག་པ་དེ་བཞིན་དུ་། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་། ཇི་སྲིད་འཚོའི་བར་དུ་མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང་། གླུ་གར་དང་། རོལ་མོའི་སྒྲ་དང་། ཕྲེང་བ་དང་། སྤོས་ཉུག་པ་དང་། རྒྱན་དང་ཁ་དོག་འཆང་བ་དང་། ཁྲི་སྟན་མཐོན་པོ་དང་། ཁྲི་སྟན་ཆེན་པོ་དང་། དུས་མ་ཡིན་པའི་ཁ་ཟས་དང་། གསེར་དངུལ་ལེན་པ་སྤངས་ཏེ༏་གསེར་དངུལ་ལེན་པ་ལས་སླར་ལྡོག་པར་བགྱིའོ་༎ ཡན་ལག་བཅུ་པ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ་༎ རྗེས་སུ་སྒྲུབ་བོ་༎
རྗེས་༄༧༡བ་སུ་བགྱིད་དོ་༎ སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ་༎ དགེ་ཚུལ་གྱིས་ལེགས་སོ་ཞེས་བརྗོད་པར་བྱའོ་༎ དགེ་ཚུལ་ཉིད་དུ་ཉེ་བར་སྒྲུབ་པའི་ཆོ་ག་རྫོགས་སོ་༎༎ དེའི་འོག་ཏུ་གལ་ཏེ་དེ་ལོ་ཉི་ཤུ་ཚང་ན་མཁན་པོས་དེའི་ལྷུང་བཟེད་དང་། ཆོས་གོས་དག་བཙལ་བར་བྱ་ཞིང་། ལས་བྱེད་པའི་དགེ་སློང་ལ་གསོལ་བ་གདབ་པར་བྱ་། གསང་སྟེ་སྟོན་བའི་དགེ་སློང་ལ་ཡང་གསོལ་བ་གདབ་པར་བྱ་། གང་དག་དེའི་ལས་ཀྱི་གནས་སུ་འཇུག་པར་འགྱུར་བའི་དགེ་སློང་དག་ལ་ཡང་གསོལ་བ་གདབ་པར་བྱའོ་༎ དགེ་སློང་གང་དག་དེའི་ལས་ཀྱི་གནས་སུ་འཇུག་པར་འགྱུར་བ་དེ་དག་གིས་ཀྱང་དེར་འདུ་བར་འགྱུར་བའི་ཚེ་། ཟླ་བ་ཕྱེད་འདས་པའི་ཉེས་པ་བསྡམ་པར་བྱ་བ་དང་། བཤགས་པར་བྱ་བ་དང་། བྱིན་གྱིས་བརླབ་པར་བྱ་བ་དག་ལ་སོ་སོར་བརྟག་པར་བྱ་ཞིང་ཉེས་པ་ཤེས་པ་བསྡམ་པའམ་། བཤགས་པའམ་། བྱིན་གྱིས་བརླབས་པས་ཕྱིར་བཅོས་ཏེ་འདུག་པར་བྱའོ་༎ དེའི་འོག་ཏུ་དགེ་འདུན་ཐམས་ཅད་འདུག་ཅིང་མཐུན་པར་གྱུར་པའམ་། དཀྱིལ་འཁོར་པ་ལ་ཡང་རུང་སྟེ་། ཡུལ་དབུས་སུ་དགེ་སློང་བཅུ་ལ་སོགས་པའི་ཚོགས་སམ་། མཐའ་འཁོབ་དག་ཏུ་གཞན་མེད་ན་། འདུལ་བ་འཛིན་པ་དང་ལྔ་ལ་སོགས་པའི་ཚོགས་ལ་ཡང་རུང་སྟེ་། དང་པོར་སྟོན་པ་ལ་ཕྱག་འཚལ་དུ་གཞུག་གོ་། དེའི་འོག་ཏུ་དགེ་སློང་རེ་རེ་ལ་ཕྱག་གསུམ་གསུམ་འཚལ་དུ་གཞུག་གོ་། ཕྱག་ནི་གཉིས་ཏེ་།
ཡན་ལག་ལྔས་ཕྱག་འཚལ་པ་དང་། སྒྱིད་པ་ནས་འཁྱུད་པ་སྟེ་འདིར་གང་ཡང་རུང་༄༧༢ཨ་༌༎ ངོ༏་༏འདི་ནི་དུས་དང་པོར་བྱའོ་༎ དེའི་འོག་ཏུ་མཁན་པོར་གསོལ་བར་བྱའོ་༎ འདི་ལྟར་གསོལ་བར་བྱ་སྟེ་། མཁན་པོ་ལ་ཕྱག་འཚལ་དུ་བཅུག་ནས་། མདུན་དུ་ཕ་གུའི་སྟེང་དུ་རཙབ༹་བཏིང་བ་ལ་རྟིང་པ་གཉིས་ཀྱིས་མནན་ནས་ཙོག་ཙོག་པོར་འདུག་ཏུ་བཅུག་སྟེ་། ཐལ་མོ་སྦྱོར་དུ་བཅུག་ནས་གལ་ཏེ་མཁན་པོ་ཡིན་ན་མཁན་པོ་ཞེས་བརྗོད་པར་བྱ་། སློབ་དཔོན་ཡིན་ན་སློབ་དཔོན་ཞེས་བརྗེད་པར་བྱ་། བཙུན་པ་ཡིན་ན་བཙུན་པ་ཞེས་ཅི་རིགས་པར་བརྗོད་པར་བྱའོ་༎ ཞེས་བསྟན་ནས་དེས་འདི་སྐད་ཅེས་བརྗོད་པར་བྱ་སྟེ་། བཙུན་པ་དགོངས་སུ་གསོལ་། བདག་མིང་འདི་ཞེས་བགྱི་བ་བཙུན་པ་ལ་མཁན་པོར་གསོལ་གྱིས་། བཙུན་པ་བདག་གི་མཁན་པོ་མཛད་དུ་གསོལ་། བཙུན་པ་མཁན་པོས་བསྙེན་པར་རྫོགས་པར་བགྱིའོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། ཚིག་གསུམ་པ་ལ་མཁན་པོ་ཞེས་བརྗོད་པར་བྱའོ་༎ མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེ་ནི་མཁན་པོར་གསོལ་བའོ་༎ དེའི་འོག་ཏུ་མཁན་པོ་རང་གིས་དེ་ལ་ཆོས་གོས་གསུམ་བྱིན་གྱིས་བརླབ་པར་བྱའོ་༎ གལ་ཏེ་རེ་ཞིག་ཆོས་གོས་དྲས་ཤིང་དྲུབས་པ་དག་ཡོད་ན་དེ་ལྟ་ན་ལེགས་ཏེ་། འདི་ལྟར་བྱིན་གྱིས་བརླབ་པར་བྱ་སྟེ་། ཆོས་གོས་གསུམ་པོ་སོ་སོར་བལྟབ་སྟེ་།
སློབ་མའི་ཕྲག་པ་ག-ཡོན་པ་ལ་བཀལ་ནས་༄༧༢བ་གཉིས་ཀ་འགྲེང་སྟེ་། ལག་པས་ཆོས་གོས་སྣམ་སྦྱར་བཟུང་ནས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེའི་འོག་ཏུ་ཆོས་གོས་བླ་གོས་བཟུང་ནས་། དེས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་བླ་གོས་སུ་བྱིན་གྱིས་བརླབ་བོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེའི་འོག་ཏུ་ཆོས་གོས་མཐང་གོས་བཟུང་ནས་། དེས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་མཐང་གོས་སུ་བྱིན་གྱིས་བརླབ་བོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེའི་འོག་ཏུ་ཆོས་གོས་དག་བསྐེན་པར་བྱ་ཞིང་།
དེས་ཀྱང་སྣམ་སྦྱར་དང་བཅས་པ་ཉིད་ཡིན་ན་བསྙེན་པར་རྫོགས་པའི་ཕྱིར་འདུས་པའི་དགེ་འདུན་ལ་ཕྱག་༄༧༣ཨ་༌༎ བྱའོ་༎ དེ་ནི་ཆོས་གོས་དྲས་དྲུབས་པ་གསུམ་བྱིན་གྱིས་བརླབ་པའོ་༎ གལ་ཏེ་རེ་ཞིག་ཆོས་གོས་དྲས་ཤིང་དྲུབས་པ་དག་མེད་ན་། རྒྱལ་བྱིན་གྱིས་བརླབ་པར་བྱའོ་༎ འདི་ལྟར་བྱིན་གྱིས་བརླབ་པར་བྱ་སྟེ་། ཆོས་གོས་གསུམ་གྱི་རྒྱུ་སོ་སོར་བལྟབ་སྟེ་། སློབ་མའི་ཕྲག་པ་ག-ཡོན་པར་བཀལ་ནས་གཉིས་ཀ་འགྲེང་སྟེ་། ལག་པས་ཆོས་གོས་སྣམ་སྦྱར་གྱི་རྒྱུ་བཟུང་ནས་དེས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བགྱི་བའི་ཆོས་གོས་འདི་སྣམ་སྦྱར་དུ་བྱིན་གྱིས་བརླབ་བོ་༎ འཚལ་ན་སྣམ་ཕྲན་དགུ་པ་ལ་སོགས་པར་བགྱི་སྟེ་། གླེགས་བུ་ཕྱེད་དང་གསུམ་པ་ལ་སོགས་པར་བགྱིའོ་༎ བར་ཆད་མ་བྱུང་ན་བཀྲུའོ་༎ བརྐྱང་ངོ་༎ དྲའོ་༎ བསྡེབ་བོ་༎ གཟུང་གདབ་བོ་༎ དྲུབ་བོ་༎ ཁ་བསྒྱུར་རོ་༎ ཡང་ན་འདི་ལ་ལྷན་ཐབས་སུ་གླན་ནོ་༎ རྐྱེན་ཇི་ལྟ་བ་བཞིན་དུ་བགྱིས་ཏེ་། ཆོས་གོས་འདི་ནི་རུང་བ་སྤྱད་པར་འོས་པའོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེའི་འོག་ཏུ་ཆོས་གོས་བླ་གོས་རྒྱུ་བཟུང་ནས་། དེས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བགྱི་བའི་ཆོས་གོས་འདི་བླ་གོས་སུ་བྱིན་གྱིས་བརླབ་བོ་༎ འཚལ་ན་སྣམ་ཕྲན་བདུན་པར་བགྱི་སྟེ་། གླེགས་བུ་ཕྱེད་དང་གསུམ་བར་བགྱིའོ་༎ བར་ཆད་མ་བྱུང་ན་བགྲུའོ་༎
༄༧༣བ་བརྐྱང་ངོ་༎ དྲའོ་༎ བསྡེབ་བོ་༎ གཟུངས་གདབ་བོ་༎ དྲུབ་བོ་༎ ཁ་བསྒྱུར་རོ་༎ ཡང་ན་འདི་ལ་ལྷན་ཐབས་སུ་གླན་ནོ་༎ རྐྱེན་ཇི་ལྟ་བ་བཞིན་དུ་བགྱི་སྟེ་། ཆོས་གོས་འདི་རུང་བ་སྤྱད་པར་འོས་པའོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེའི་འོག་ཏུ་ཆོས་གོས་མཐང་གོས་རྒྱུ་བཟུང་ནས་། དེས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བགྱི་བའི་ཆོས་གོས་འདི་མཐང་གོས་སུ་བྱིན་གྱིས་བརླབ་བོ་༎ འཚལ་ན་སྣམ་ཕྲན་ལྔ་པར་བགྱི་སྟེ་། གླེགས་བུ་ཕྱེད་དང་གཉིས་པར་བགྱིའོ་༎ བར་ཆད་མ་བྱུང་ན་བཀྲུའོ་༎ བརྐྱང་ངོ་༎ དྲའོ་༎ བསྡེབ་བོ་༎ གཟུངས་གདབ་བོ་༎ དྲུབ་བོ་༎ ཁ་བསྒྱུར་རོ་༎ ཡང་ན་འདི་ལ་ལྷན་ཐབས་སུ་གླན་ནོ་༎ རྐྱེན་ཇི་ལྟ་བ་བཞིན་དུ་བགྱི་སྟེ་། ཆོས་གོས་འདི་རུང་བ་སྤྱད་པར་འོས་པའོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེ་ནི་ཆོས་གོས་མ་དྲས་ཤིང་མ་དྲུབས་པ་གསུམ་བྱིན་གྱིས་བརླབ་པའོ་༎ དེའི་འོག་ཏུ་དེའི་ལྷུང་བཟེད་བསྟན་པར་བྱའོ་༎ འདི་ལྟར་བསྟན་པར་བྱ་སྟེ་། དགེ་སློང་གཅིག་གིས་ལྷུང་བཟེད་ལག་པ་ག-ཡོན་པར་བཞག་སྟེ་། ལག་པ་ག-ཡས་པས་བཀབ་ནས་། རྒན་པའི་མཐའ་ལོགས་ནས་དགེ་སློང་རེ་རེའི་མདུན་དུ་འགྲེང་སྟེ་། འདུད་པ་དང་བཅས་པས་འདི་སྐད་ཅེས་བརྗོད་པར་བྱ་སྟེ་།
༄༧༤ཨ་༌༎ བཙུན་པའམ་། ཚེ་དང་ལྡན་པ་དགོངས་སུ་གསོལ་། ཚེ་དང་ལྡན་པ་མིང་འདི་ཞེས་བགྱི་བའི་ལྷུང་བཟེད་འདི་མི་ཆུང་ངམ་། མི་ཆེའམ་། མི་སྐྱའམ་། དགེ་སློང་ཐམས་ཅད་ཀྱིས་ཀྱང་ལྷུང་བཟེད་དེ་ལྟ་བུ་ཉིད་མ་ཡིན་ན་རེ་རེ་ནས་ལྷུང་བཟེད་བཟང་ངོ་ཞེས་བརྗོད་པར་བྱའོ་༎ གལ་ཏེ་དེ་སྐད་བརྗོད་ན་དེ་ལྟ་ན་ལེགས་། གལ་ཏེ་མི་བརྗོད་ན་འགལ་ཚབས་ཅན་དུ་འགྱུར་རོ་༎ དེ་ནི་ལྷུང་བཟེད་བསྟན་པའོ་༎ དེའི་འོག་ཏུ་མཁན་པོ་རང་གིས་དེ་ལ་ལྷུང་བཟེད་བྱིན་གྱིས་བརླབ་པར་བྱའོ་༎ འདི་ལྟར་བྱིན་གྱིས་བརླབ་པར་བྱ་སྟེ་། གཉི་ག་འགྲེང་སྟེ་ལག་པ་ག-ཡོན་པར་ལྷུང་བཟེད་བཞག་ལ་ལག་པ་ག-ཡས་པས་བཀབ་ནས་། དེས་འདི་སྐད་ཅེས་བརྗོད་པར་བྱ་སྟེ་། མཁན་པོ་དགོངས་སུ་གསོལ་། བདག་མིང་འདི་ཞེས་བྱ་བའི་ལྷུང་བཟེད་ཟས་ལ་སྤྱད་པར་འོས་པ་དྲང་སྲོང་གི་སྣོད་འདི་བསླང་བའི་སྣོད་དུ་བྱིན་གྱིས་བརླབ་བོ་༎ དེ་བཞིན་དུ་ལན་གཉིས་ལན་གསུམ་དུ་བཟླས་། མཁན་པོས་ཐབས་ཡིན་ནོ་ཞེས་བརྗོད་པར་བྱའོ་༎ སློབ་མས་ལེགས་སོ་ཞེས་བརྗོད་པར་བྱའོ་༎ དེ་ནི་ལྷུང་བཟེད་བྱིན་གྱིས་བརླབ་པའོ་༎ དེའི་འོག་ཏུ་བསྙེན་པར་རྫོགས་པར་བྱ་བ་དེ་ཐོས་པའི་ཉེ་འཁོར་ནས་བཀར་ཏེ་མཐོང་བའི་ཉེ་འཁོར་དུ་ཐལ་མོ་སྦྱོར་དུ་བཅུག་ནས་། ཚོགས་ལ་མངོན་དུ་ཕྱོགས་པར་གཞག་པར་བྱའོ་༎ དེའི་འོག་ཏུ་དགེ་སློང་ལས་བྱེད་པས་གསང་སྟེ་སྟོན་པའི་དགེ་སློང་ལ་།
མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་༄༧༤བ་བའི་གསང་སྟེ་སྟོན་པར་གསོལ་བ་བཏབ་པ་གང་ཡིན་ཞེས་དྲི་བར་བྱའོ་༎ གསང་སྟེ་སྟོན་པ་གང་ཡིན་པ་དེས་བདག་མིང་འདི་ཞེས་བྱ་བའོ་ཞེས་བརྗོད་པར་བྱའོ་༎ དེའི་འོག་ཏུ་དགེ་སློང་ལས་བྱེད་པས་གསང་སྟེ་སྟོན་པའི་དགེ་སློང་ལ་མིང་འདི་ཞེས་བྱ་བ་ཁྱོད་མཁན་པོ་མིང་འདི་ཞེས་བྱ་བས་མིང་འདི་ཞེས་བྱ་བ་ལ་གསང་སྟེ་སྟོན་པར་སྤྲོའམ་ཞེས་བརྗོད་པར་བྱའོ་༎ དེས་ཀྱང་སྤྲོའོ་ཞེས་བརྗོད་པར་བྱའོ་༎ དེ་ནི་གསང་སྟེ་སྟོན་པར་སྤྲོ་བར་བྱ་བའོ་༎ དེའི་འོག་ཏུ་དགེ་སློང་ལས་བྱེད་པས་གསང་སྟེ་སྟོན་པས་བར་ཆད་དྲི་བའི་ཕྱིར་། གསོལ་བ་འབའ་ཞིག་གི་ལས་བྱའོ་༎ འདི་ལྟར་བྱ་སྟེ་འདུག་ལ་འདི་སྐད་ཅེས་བརྗོད་པར་བྱའོ་༎ དགེ་འདུན་བཙུན་པ་རྣམས་གསན་དུ་གསོལ་། དགེ་སློང་མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་གསང་སྟེ་སྟོན་པར་སྤྲོ་ན་། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་། དགེ་འདུན་གྱིས་གནང་བར་མཛོད་ཅིག་དང་། དགེ་སློང་མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་གསང་སྟེ་སྟོན་ཏོ་༎ འདི་ནི་གསོལ་བའོ་༎ དེ་ནི་གསང་སྟེ་སྟོན་པའི་གསོལ་བའི་ལས་སོ་༎ དེའི་འོག་ཏུ་གསང་སྟེ་སྟོན་པའི་དགེ་སློང་གིས་དཀྱིལ་འཁོར་པའི་ཕྱི་རོལ་དུ་སོང་སྟེ་། བསྙེན་པར་རྫོགས་པར་བྱ་བ་དེ་བདག་ལ་ཕྱག་འཚལ་དུ་བཅུག་ནས་། མདུན་དུ་ཙོག་ཙོག་པོར་འདུག་ཏུ་བཅུག་སྟེ་ཐལ་མོ་སྦྱོར་དུ་བཅུག་ནས་། འདི་སྐད་ཅེས་བརྗོད་པར་བྱ་སྟེ་། ཚེ་དང་ལྡན་པ་ཁྱོད་ཉོན་ཅིག་།
འདི་ནི་ཁྱོད་ཀྱི་བདེན་པའི་དུས་འདི་ནི་༄༧༥ཨ་༌༎ འབྱུང་བའི་དུས་ཏེ་། ཁོ་བོས་ཁྱོད་ལ་ཅུང་ཟད་ཅིག་དྲིའི་། ཁྱོད་མ་འཛེམ་པར་བྱོས་ལ་ཡིན་པ་ལ་ཡིན་ཞེས་སྨྲོས་ཤིག་། མ་ཡིན་པ་ལ་མ་ཡིན་ཞེས་ལན་ཐོབ་ཅིག་། ཁྱེད་སྐྱེས་པ་ཡིན་ནམ་། དེས་སྐྱེས་པ་ལེགས་ཞེས་བརྗོད་པར་བྱའོ་༎ སྐྱེས་པའི་དབང་པོ་དང་ལྡན་ནམ་། དེས་ལྡན་ཞེས་བརྗོད་པར་བྱའོ་༎ ལོ་ཉི་ཤུ་ལོན་ནམ་། དེས་ལོན་ཞེས་བརྗོད་པར་བྱའོ་༎ ཁྱོད་ཀྱི་ཆོས་གོས་གསུམ་དང་ལྷུང་བཟེད་ཚང་ངམ་། དེས་ཚང་ཞེས་བརྗོད་པར་བྱའོ་༎ ཁྱོད་ཀྱི་ཕ་མ་གསོན་ནམ་། གལ་ཏེ་གསོན་ཞེས་ཟེར་ན་། ཁྱོད་ཕ་མས་གནང་ངམ་ཞེས་དྲི་བར་བྱའོ་༎ དེས་གནང་ངོ་ཞེས་བརྗོད་པར་བྱའོ་༎ གལ་ཏེ་ཤི་ཞེས་ཟེར་ན་། ཁྱོད་བྲན་མ་ཡིན་ནམ་། བརྐུས་པ་མ་ཡིན་ནམ་། རྙེད་བཙོན་མ་ཡིན་ནམ་། རྩོད་པ་ཅན་མ་ཡིན་ནམ་། བཙོངས་པ་མ་ཡིན་ནམ་། རྒྱལ་པོས་བཀྲབས་པ་མ་ཡིན་ནམ་། རྒྱལ་པོ་ལ་བསྡིགས་པ་མ་ཡིན་ནམ་། རྒྱལ་པོ་ལ་གནོད་པའི་ལས་བྱེད་པ་མ་ཡིན་ནམ་། ཁྱོད་རྒྱལ་པོ་ལ་གནོད་པའི་ལས་བྱས་སམ་། བྱེད་དུ་བཅུག་པ་མ་ཡིན་ནམ་། ཆོམ་རྐུན་པར་གྲགས་པ་མ་ཡིན་ནམ་། ཟ་མ་མ་ཡིན་ནམ་། མ་ནིང་མ་ཡིན་ནམ་། དགེ་སློང་མ་སུན་ཕྱུང་བ་མ་ཡིན་ནམ་། རྐུ་ཐབས་སུ་གནས་པ་མ་ཡིན་ནམ་ཐ་དད་དུ་གནས་པ་མ་ཡིན་ནམ་། གནས་པར་མི་བྱ་བ་མ་ཡིན་ནམ་། མུ་སྟེགས་ཅན་མ་ཡིན་ནམ་། མུ་སྟེགས་ཅན་ཞུགས་པ་མ་ཡིན་ནམ་། ཕ་བསད་པ་མ་ཡིན་ནམ་།
མ་བསད་པ་མ་༄༧༥བ་ཡིན་ནམ་། དགྲ་བཅོམ་པ་བསད་པ་མ་ཡིན་ནམ་། དགེ་འདུན་གྱི་དབྱེན་བྱས་པ་མ་ཡིན་ནམ་། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ་། སྤྲུལ་པ་མ་ཡིན་ནམ་། དུད་འགྲོ་མ་ཡིན་ནམ་ཞེས་དྲི་བར་བྱའོ་༎ དེས་མ་ལགས་ཤེས་བརྗོད་པར་བྱའོ་༎ ཁྱོད་ལ་ལ་ལའི་བུ་ལོན་མང་ཡང་རུང་ཉུང་ཡང་རུང་། ཅུང་ཟད་ཆགས་པ་མེད་དམ་། གལ་ཏེ་བུ་ལོན་ཆག་སོ་ཞེས་ཟེར་ན་། ཁྱོད་བསྙེན་པར་རྫོགས་ནས་འཇལ་ནུས་སམ་ཞེས་དྲི་བར་བྱའོ་༎ གལ་ཏེ་མི་ནུས་ཤེས་ཟེར་ན་འོ་ན་སོང་ཞིག་ཅེས་བརྗོད་པར་བྱའོ་༎ གལ་ཏེ་བསྙེན་པར་རྫོགས་ནས་འཇལ་ནུས་ཞེས་ཟེར་ན་། ཁྱོད་སྔོན་རབ་ཏུ་བྱུང་བ་མ་ཡིན་ནམ་ཞེས་དྲི་བར་བྱའོ་༎ གལ་ཏེ་བྱུང་ངོ་ཞེས་ཟེར་ན་ཁྱོད་ཕམ་པར་འགྱུར་བ་བཞི་ལས་ལྟུང་བ་གང་ཡང་རུང་བ་ཞིག་བྱུང་བ་མ་ཡིན་ནམ་། ཁྱོད་འབབ་པ་ན་བསླབ་པ་ལེགས་པར་ཕུལ་ལམ་ཞེས་དྲི་བར་བྱའོ་༎ གལ་ཏེ་ལྟུང་བ་བྱུང་ངོ་ཞེས་ཟེར་ན་། འོ་ན་སོང་ཞིག་ཅེས་བརྗོད་པར་བྱའོ་༎ གལ་ཏེ་མ་བྱུང་ངོ་ཞེས་ཟེར་ན་། ཇི་ལྟར་ཁྱོད་ད་ལྟར་རབ་ཏུ་བྱུང་བ་ཡིན་ནམ་ཞེས་དྲི་བར་བྱའོ་༎ གལ་ཏེ་བདག་རབ་ཏུ་བྱུང་བ་ཡིན་ཞེས་ཟེར་ན་། ཁྱོད་ཀྱིས་ཚངས་པར་སྤྱོད་པ་ལེགས་པར་སྤྱད་དམ་ཞེས་དྲི་བར་བྱའོ་༎ དེས་ལེགས་པར་སྤྱད་ཅེས་བརྗོད་པར་བྱའོ་༎ ཁྱོད་ཀྱིས་མིང་ཅི་། ཁྱོད་ཀྱི་མཁན་པོའི་མིང་ཅི་། དེས་བདག་གི་མིང་འདི་ཞེས་བགྱི་། དོན་གྱི་སླད་དུ་མཚན་ནས་སྨོས་ཏེ་། བདག་གི་མཁན་པོའི་མིང་འདི་ཞེས་བགྱི་ཞེས་བརྗོད་པར་བྱའོ་༎
ཚེ་དང་ལྡན་པ་ཁྱོད་ཉོན་ཅིག་༄༧༦ཨ་༌༎ མི་རྣམས་ཀྱི་ལུས་ལ་ལུས་ཀྱི་ནད་རྣམ་པ་འདི་ལྟ་བུ་འདི་དག་འབྱུང་བ་འདི་ལྟ་སྟེ་། མཛེ་དང་། འབྲས་དང་། ཕོལ་མིག་དང་། འབྲུམ་ཕྲན་དང་། ཤ་བཀྲ་དང་། ཁྱི་རྡོ་དང་། ག-ཡའ་བ་དང་། གློག་པ་དང་། རྐང་ཤུ་དང་། སྐེམ་ནད་དང་། སྐེམ་པ་དང་། བརྗེད་བྱེད་དང་། བཀྲེས་ངབ་དང་། སྐྱ་རྦབ་དང་། རྐང་བམ་དང་། མཚན་བར་རྡོལ་དང་། རིམས་དང་། རིམས་དྲག་པོ་དང་། ཉིན་གཅིག་པ་དང་། ཉིན་གཉིས་པ་དང་། ཉིན་གསུམ་པ་དང་། ཉིན་བཞི་པ་དང་། འདུས་པ་དང་། རིམས་ཉིན་རེ་བ་དང་། རྟག་པའི་རིམས་དང་། རིམས་ལྡང་དུབ་པ་དང་། ཤུ་བ་དང་། བསུད་པ་དང་། སྐྱིགས་བུ་དང་། ལུད་པ་དང་། དབུགས་མི་བདེ་བ་དང་། ལྷོག་པ་དང་། ཡན་ལག་ཏུ་ཟུག་པ་དང་། སྐྲན་དང་། ཁྲག་ནད་དང་། མཁྲིས་ནད་དང་། གཞང་འབྲུམ་དང་། སྐྱུག་བྲོ་བ་དང་། ཆུ་འགག་པ་དང་། ངལ་བ་དང་། ལུས་ཚ་བ་དང་། རྩིབ་ལོགས་ཚ་བ་དང་། རུས་པ་ལ་ཟུག་པ་སྟེ་། ལུས་ཀྱི་ནད་འདི་ལྟ་བུ་འདི་དག་ལས་གང་ཡང་རུང་བ་དང་། འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ་། དེས་མ་མཆིས་ཞེས་བརྗོད་པར་བྱའོ་༎ ཚེ་དང་ལྡན་པ་ཁྱོད་ཉོན་ཅིག་། ཁྱོད་ལ་ད་ལྟར་ངས་གང་དྲིས་པ་དེ་ཉིད་དགེ་འདུན་གྱི་དབུས་སུ་ཡང་ཚངས་པ་མཚུངས་པར་སྤྱོད་པ་མཁས་པ་རྣམས་ཁྱོད་ལ་འདྲི་བས་དེར་ཡང་། ཁྱོད་ཀྱིས་མ་འཛེམ་པར་བྱོས་ལ་། ཡིན་པ་ལ་ཡང་ཡིན་ཞེས་སྨྲོས་ཤིག་། མ་ཡིན་པ་ལ་ཡང་མ་ཡིན་ཞེས་ལན་ཐོབ་ཅིག་།
ཁྱོད་མ་བོས་ཀྱི་༄༧༦བ་བར་དུ་མ་འོང་བར་སྡོད་ཅིག་། དེ་ནི་གསང་སྟེ་བསྟན་པའོ་༎ དེའི་འོག་ཏུ་གསང་སྟེ་སྟོན་པའི་དགེ་སློང་གིས་རྒན་པའི་མཐའ་ལོགས་སུ་འགྲེང་སྟེ་། འདུད་པ་དང་བཅས་པས་འདི་སྐད་ཅེས་བརྗོད་པར་བྱ་སྟེ་། དགེ་འདུན་བཙུན་པ་རྣམས་གསན་དུ་གསོལ་། བདག་གིས་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་གསང་སྟེ་རྗེས་སུ་བསྟན་ན་། དེ་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆི་ཅི་མཆི་ཞིག་གམ་། ཐམས་ཅད་ཀྱིས་གལ་ཏེ་ཡོངས་སུ་དག་ནའོ་ཞེས་བརྗོད་པར་བྱའོ་༎ གལ་ཏེ་དེ་སྐད་བརྗོད་ན་དེ་ལྟ་ན་ལེགས་། གལ་ཏེ་མི་བརྗོད་ན་འགལ་ཚབས་ཅན་དུ་འགྱུར་རོ་༎ དེ་ནི་འོང་བ་ཞུ་བའོ་༎ དེའི་འོག་ཏུ་བསྙེན་པར་རྫོགས་པར་བྱ་བ་དེ་དཀྱིལ་འཁོར་བར་བཀུག་ནས་། རྒན་པའི་མཐའ་ལོགས་སུ་ཕྱག་འཚལ་དུ་བཅུག་སྟེ་། དགེ་སློང་ལས་བྱེད་པས་བསྙེན་པར་རྫོགས་པ་གསོལ་དུ་གཞུག་པར་བྱའོ་༎ འདི་ལྟར་གསོལ་དུ་གཞུག་པར་བྱ་སྟེ་། དང་པོར་སྟོན་པ་ལ་ཕྱག་འཚལ་དུ་གཞུག་གོ་། དེའི་འོག་ཏུ་རྒན་པའི་མཐའ་ལོགས་སུ་ཕྱག་འཚལ་དུ་བཅུག་སྟེ་། ཕ་གུའི་སྟེང་དུ་རཙབ༹་བཏིང་བ་ལ་རྟིང་པ་གཉིས་ཀྱིས་མནན་ནས་ཙོག་ཙོག་པོར་འདུག་ཏུ་བཅུག་སྟེ་། ཐལ་མོ་སྦྱོར་དུ་བཅུག་ནས་། དེས་འདི་སྐད་ཅེས་བརྗོད་པར་བྱ་སྟེ་། དགེ་འདུན་བཙུན་པ་རྣམས་གསན་དུ་གསོལ་། བདག་མིང་འདི་ཞེས་བགྱི་བ་དོན་གྱི་སླད་དུ་མཚན་ནས་སྨོས་ཏེ་། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ཏེ་།
བདག་མིང་འདི་༄༧༧ཨ་༌༎ ཞེས་བགྱི་བ་དོན་གྱི་སླད་དུ་མཚན་ནས་སྨོས་ཏེ་། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན་། དགེ་འདུན་བཙུན་པ་རྣམས་ཀྱིས་བདག་བསྙེན་པར་རྫོགས་པར་མཛད་དུ་གསོལ་། དགེ་འདུན་བཙུན་པ་རྣམས་ཀྱིས་བདག་དྲང་པར་གསོལ་། དགེ་འདུན་བཙུན་པ་རྣམས་ཀྱིས་བདག་རྗེས་སུ་གཟུང་དུ་གསོལ་། དགེ་འདུན་བཙུན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ་། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ་། དེ་བཞིན་དུ་ལན་གཉིས་ལན་གསུམ་དུ་བཟླས་། དེ་ནི་བསྙེན་པར་རྫོགས་པར་གསོལ་བའོ་༎ དེའི་འོག་ཏུ་དགེ་སློང་ལས་བྱེད་པས་དགེ་འདུན་གྱི་ནང་དུ་བར་ཆད་དྲི་བའི་ཕྱིར་། གསོལ་བ་འབའ་ཞིག་གི་ལས་བྱའོ་༎ འདི་ལྟར་བྱ་སྟེ་། འདུག་ལ་འདི་སྐད་ཅེས་བརྗོད་པར་བྱའོ་༎ དགེ་འདུན་བཙུན་པ་རྣམས་གསན་དུ་གསོལ་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ཏེ་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན་། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་། དགེ་འདུན་གྱིས་གནང་བར་མཛོད་ཅིག་དང་། བདག་གིས་དགེ་འདུན་གྱི་ནང་དུ་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་དྲི་བར་བྱའོ་༎ འདི་ནི་གསོལ་བའོ་༎
དེ་ནི་ནང་༄༧༧བ་དུ་བར་ཆད་དྲི་བར་གསོལ་བའི་ལས་སོ་༎ དེའི་འོག་ཏུ་དགེ་སློང་ལས་བྱེད་པས་དགེ་འདུན་གྱི་ནང་དུ་བར་ཆད་དྲི་བར་བྱའོ་༎ འདི་ལྟར་དྲི་བར་བྱ་སྟེ་། ལས་བྱེད་པ་ལ་ཕྱག་འཚལ་དུ་བཅུག་ནས་། མདུན་དུ་ཕ་གུའི་སྟེང་དུ་རཙབ༹་བཏིང་བ་ལ་རྟིང་པ་གཉིས་ཀྱིས་མནན་ནས་། ཙོག་ཙོག་པོར་འདུག་ཏུ་བཅུག་སྟེ་ཐལ་མོ་སྦྱོར་དུ་བཅུག་ནས་། འདི་སྐད་ཅེས་བརྗོད་པར་བྱ་སྟེ་། ཚེ་དང་ལྡན་པ་ཁྱོད་ཉོན་ཅིག་། འདི་ནི་ཁྱོད་ཀྱི་བདེན་པའི་དུས་། འདི་ནི་འབྱུང་བའི་དུས་ཏེ་། ཁོ་བོས་ཁྱོད་ལ་ཅུང་ཟད་ཅིག་དྲིའི་། ཁྱོད་མ་འཛེམ་པར་བྱོས་ལ་ཡིན་པ་ལ་ཡིན་ཞེས་སྨྲོས་ཤིག་། མ་ཡིན་པ་ལ་མ་ཡིན་ཞེས་ལན་ཐོབ་ཅིག་། ཁྱོད་སྐྱེས་པ་ཡིན་ནམ་། དེས་སྐྱེས་པ་ལགས་སོ་ཞེས་བརྗོད་པར་བྱའོ་༎ སྐྱེས་པའི་དབང་པོ་དང་ལྡན་ནམ་། དེས་ལྡན་ཞེས་བརྗོད་པར་བྱའོ་༎ ལོ་ཉི་ཤུ་ལོན་ནམ་། དེས་ལོན་ཞེས་བརྗོད་པར་བྱའོ་༎ ཁྱོད་ཀྱི་ཆོས་གོས་གསུམ་དང་ལྷུང་བཟེད་ཚང་ངམ་། དེས་ཚང་ཞེས་བརྗོད་པར་བྱའོ་༎ ཁྱོད་ཀྱི་ཕ་མ་གསོན་ནམ་། གལ་ཏེ་གསོན་ཞེས་ཟེར་ན་། ཁྱོད་ཕ་མས་གནང་ངམ་ཞེས་དྲི་བར་བྱའོ་༎ དེས་གནང་ཞེས་བརྗོད་པར་བྱའོ་༎ གལ་ཏེ་ཤི་ཞེས་ཟེར་ན་། ཁྱོད་བྲན་མ་ཡིན་ནམ་། རྐུས་པ་མ་ཡིན་ནམ་། རྙེད་བཙོན་མ་ཡིན་ནམ་། རྩོད་པ་ཅན་མ་ཡིན་ནམ་། བཙོངས་པ་མ་ཡིན་ནམ་། རྒྱལ་པོས་བཀྲབས་པ་མ་ཡིན་ནམ་། རྒྱལ་པོ་ལ་བསྡིགས་པ་མ་ཡིན་ནམ་། རྒྱལ་པོ་ལ་གནོད་པའི་ལས་བྱེད་པ་མ་ཡིན་ནམ་། ཁྱོད་རྒྱལ་པོ་ལ་གནོད་པའི་ལས་བྱས་སམ་།
བྱེད་དུ་བཅུག་པ་མ་༄༧༨ཨ་༌༎ ཡིན་ནམ་། ཆོམ་རྐུན་པར་གྲགས་པ་མ་ཡིན་ནམ་། ཟ་མ་མ་ཡིན་ནམ་། མ་ནིང་མ་ཡིན་ནམ་། དགེ་སློང་མ་སུན་ཕྱུང་བ་མ་ཡིན་ནམ་། རྐུ་ཐབས་སུ་གནས་པ་མ་ཡིན་ནམ་། ཐ་དད་དུ་གནས་པ་མ་ཡིན་ནམ་། གནས་པར་མི་བྱ་བ་མ་ཡིན་ནམ་། མུ་སྟེགས་ཅན་མ་ཡིན་ནམ་། མུ་སྟེགས་ཅན་ཞུགས་པ་མ་ཡིན་ནམ་། ཕ་བསད་པ་མ་ཡིན་ནམ་། མ་བསད་པ་མ་ཡིན་ནམ་། དགྲ་བཅོམ་པ་བསད་པ་མ་ཡིན་ནམ་། དགེ་འདུན་གྱི་དབྱེན་བྱས་པ་མ་ཡིན་ནམ་། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་མ་ཡིན་ནམ་། སྤྲུལ་པ་མ་ཡིན་ནམ་། དུད་འགྲོ་མ་ཡིན་ནམ་། ཞེས་དྲི་བར་བྱའོ་༎ དེ་མ་ལགས་ཞེས་བརྗོད་པར་བྱའོ་༎ ཁྱོད་ལ་ལ་ལའི་བུ་ལོན་མང་ཡང་རུང་ཉུང་ཡང་རུང་། ཅུང་ཟད་ཆགས་བ་མེད་དམ་། གལ་ཏེ་བུ་ལོན་ཆགས་སོ་ཞེས་ཟེར་ན་། ཁྱོད་བསྙེན་པར་རྫོགས་ནས་འཇལ་ནུས་སམ་ཞེས་དྲི་བར་བྱའོ་༎ གལ་ཏེ་མི་ནུས་ཞེས་ཟེར་ན་། འོ་ན་སོང་ཞིག་ཅེས་བརྗོད་པར་བྱའོ་༎ གལ་ཏེ་བསྙེན་པར་རྫོགས་ནས་འཇལ་ནུས་ཞེས་ཟེར་ན་། ཁྱོད་སྔོན་རབ་ཏུ་བྱུང་བ་མ་ཡིན་ནམ་ཞེས་དྲི་བར་བྱའོ་༎ གལ་ཏེ་རབ་ཏུ་བྱུང་ངོ་ཞེས་ཟེར་ན་། ཁྱོད་ལ་ཕམ་པར་འགྱུར་བ་བཞི་ལས་ལྟུང་བ་གང་ཡང་རུང་བ་ཞིག་བྱུང་བ་མ་ཡིན་ནམ་། ཁྱོད་འབབ་པ་ན་བསླབ་པ་ལེགས་པར་ཕུལ་ལམ་། ཞེས་དྲི་བར་བྱའོ་༎ གལ་ཏེ་ལྟུང་བ་བྱུང་ངོ་ཞེས་ཟེར་ན་། འོ་ན་སོང་ཞིག་ཅེས་བརྗོད་པར་བྱའོ་༎ གལ་ཏེ་མ་བྱུང་ངོ་ཞེས་ཟེར་ན་།
༄༧༨བ་ཇི་ལྟར་ཁྱོད་ད་ལྟར་རབ་ཏུ་བྱུང་བ་ཡིན་ནམ་ཞེས་དྲི་བར་བྱའོ་༎ གལ་ཏེ་བདག་རབ་ཏུ་བྱུང་བ་ཡིན་ནོ་ཞེས་ཟེར་ན་། ཁྱོད་ཀྱིས་ཚངས་པར་སྤྱོད་པ་ལེགས་པར་སྤྱད་དམ་ཞེས་དྲི་བར་བྱའོ་༎ དེས་ལེགས་པར་སྤྱད་ཅེས་བརྗོད་པར་བྱའོ་༎ ཁྱོད་ཀྱི་མིང་ཅི་། ཁྱོད་ཀྱི་མཁན་པོའི་མིང་ཅི་། དེས་བདག་གི་མིང་འདི་ཞེས་བགྱི་། དོན་གྱི་སླད་དུ་མཚན་ནས་སྨོས་ཏེ་། བདག་གི་མཁན་པོའི་མིང་འདི་ཞེས་བགྱི་ཞེས་བརྗོད་པར་བྱའོ་༎ ཚེ་དང་ལྡན་པ་ཁྱོད་ཉོན་ཅིག་། མི་རྣམས་ཀྱི་ལུས་ལ་ལུས་ཀྱི་ནད་རྣམ་པ་འདི་ལྟ་བུ་འདི་དག་འབྱུང་བ་འདི་ལྟ་སྟེ་། མཛེ་དང་། འབྲས་དང་། ཕོལ་མིག་དང་། འབྲུམ་ཕྲན་དང་། ཤ་བཀྲ་དང་། ཁྱི་རྡོ་དང་། ག-ཡའ་བ་དང་། གློག་པ་དང་། རྐང་ཤུ་དང་། སྐེམ་ནད་དང་། སྐེམ་པ་དང་། བརྗེད་བྱེད་དང་། བཀྲེས་ངབ་དང་། སྐྱ་རྦབ་དང་། རྐང་བམ་དང་། མཚན་བར་རྡོལ་དང་། རིམས་དང་། རིམས་དྲག་པོ་དང་། ཉིན་གཅིག་པ་དང་། ཉིན་གཉིས་པ་དང་། ཉིན་གསུམ་པ་དང་། ཉིན་བཞི་པ་དང་། འདུས་པ་དང་། རིམས་ཉིན་རེ་བ་དང་། རྟག་པའི་རིམས་དང་། རིམས་ལྡང་དུབ་པ་དང་། ཤུ་བ་དང་། གསུད་པ་དང་། སྐྱིགས་བུ་དང་། ལུད་པ་དང་། དབུགས་མི་བདེ་བ་དང་། ལྷོག་པ་དང་། ཡན་ལག་ཏུ་ཟུག་པ་དང་། སྐྲན་དང་། ཁྲག་ནད་དང་། མཁྲིས་ནད་དང་། གཞང་འབྲུམ་དང་། སྐྱུག་བྲོ་བ་དང་། ཆུ་འགག་པ་དང་། ངལ་བ་དང་། ལུས་ཚ་བ་དང་། རྩིབ་ལོགས་ཚ་བ་དང་། རུས་པ་ལ་ཟུག་པ་སྟེ་།
ལུས་ཀྱི་ནད་འདི་ལྟ་བུ་འདི་དག་ལས་གང་ཡང་རུང་བ་དང་། ༄༧༩ཨ་༌༎ འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ་། དེས་མ་མཆིས་ཞེས་བརྗོད་པར་བྱའོ་༎ དེ་ནི་ནང་དུ་བར་ཆད་དྲི་བའོ་༎ དེའི་འོག་ཏུ་དགེ་སློང་ལས་བྱེད་པས་གསོལ་བ་བྱས་ཏེ་ལས་བྱའོ་༎ འདི་ལྟར་བྱ་སྟེ་། འདུག་ལ་འདི་སྐད་ཅེས་བརྗོད་པར་བྱའོ་༎ དགེ་འདུན་བཙུན་པ་རྣམས་གསན་དུ་གསོལ་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ནས་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ཏེ་། སྐྱེས་པ་ཡང་ལགས་། སྐྱེས་པའི་དབང་པོ་དང་ཡང་ལྡན་། ལོ་ཉི་ཤུ་ཡང་ལོན་། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང་། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་ཁོ་ན་ཉིད་མཆི་སྟེ་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན་། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་། དགེ་འདུན་གྱིས་གནང་བ་མཛོད་ཅིག་དང་། དགེ་འདུན་གྱིས་མིང་འདི་ཞེས་བགྱི་བ་། མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་དོ་༎ འདི་ནི་གསོལ་བའོ་༎ ལས་ནི་འདི་ལྟར་བྱ་སྟེ་། དགེ་འདུན་བཙུན་པ་རྣམས་གསན་དུ་གསོལ་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ནས་།
མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་༄༧༩བ་བགྱི་བས་། དགེ་འདུན་ལས་བསྙེན་པར་རྫོགས་པར་གསོལ་ཏེ་། སྐྱེས་པ་ཡང་ལགས་། སྐྱེས་པའི་དབང་པོ་དང་ཡང་ལྡན་། ལོ་ཉི་ཤུ་ཡང་ལོན་། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང་། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་ཁོ་ན་ཉིད་མཆི་སྟེ་། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན་། དེའི་སླད་དུ་དགེ་འདུན་གྱིས་མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་ན་། ཚེ་དང་ལྡན་པ་གང་དག་མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་པར་བཟོད་པ་དེ་དག་ནི་ཅང་མ་གསུངས་ཤིག་། གང་དག་མི་བཟོད་པ་དེ་དག་ནི་གསུངས་ཤིག་། འདི་ནི་ལས་བརྗོད་པ་དང་པོ་སྟེ་། དེ་བཞིན་དུ་ལན་གཉིས་ལན་གསུམ་དུ་བཟླས་། དགེ་འདུན་གྱིས་བཟོད་ཅིང་གནང་ནས་། དགེ་འདུན་གྱིས་མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་བསྙེན་པར་རྫོགས་པར་མཛད་ལགས་ཏེ་། འདི་ལྟར་ཅད་མི་གསུང་བས་དེ་དེ་བཞིན་དུ་འཛིན་ཏོ་༎ དེ་ནི་བསྙེན་པར་རྫོགས་པ་ཉེ་བར་སྒྲུབ་པའོ་༎ དེའི་འོག་ཏུ་གྲིབ་ཚོད་གཞལ་བར་བྱའོ་༎ བཅོམ་ལྡན་འདས་ཀྱིས་གྲིབ་ཚོད་གཞལ་བར་བྱའོ་༎ ཞེས་བཀའ་སྩལ་ནས་། དགེ་སློང་དག་ཤིང་བུ་རིང་པོ་དག་གིས་གྲིབ་ཚོད་འཇལ་བར་བྱེད་ནས་། བཅོམ་ལྡན་འདས་ཀྱིས་བཀའ་སྩལ་པ་། ཤིང་བུ་རིང་པོ་དག་གིས་གྲིབ་ཚོད་གཞལ་བར་མི་བྱའོ་༎
དགེ་སློང་དག་གོམ་༄༨༠ཨ་༌༎ པ་དག་གིས་འཇལ་བར་བྱེད་པ་ན་། ཧ་ཅང་ཐོགས་ནས་བཅོམ་ལྡན་འདས་ཀྱིས་བཀའ་སྩལ་པ་། གོམ་པ་དག་གིས་གཞལ་བར་མི་བྱ་བར་འདི་ལྟར་ཐུར་མ་དག་གིས་གཞལ་བར་བྱའོ་༎ དགེ་སློང་དག་ཐུར་མ་རིང་པོ་དག་གིས་འཇལ་བར་བྱེད་པ་ན་། དེ་ལྟ་ན་ཡང་ཧ་ཅང་ཐོགས་ནས་། བཅོམ་ལྡན་འདས་ཀྱིས་བཀའ་སྩལ་པ་། ཐུར་མ་སོར་བཞི་ཙམ་གྱིས་གཞལ་བར་བྱ་ཞིང་ཐུར་མ་ཇི་ཙམ་ཡོད་པ་དེ་ཙམ་ལ་སྐྱེས་བུ་ཞེས་བརྗོད་པར་བྱའོ་༎ དེ་ནི་གྲིབ་ཚོད་གཞལ་བའོ་༎ དེའི་འོག་ཏུ་ཉིན་མཚན་གྱི་ཆ་བརྗོད་པར་བྱ་སྟེ་། སྔ་དྲོ་དང་། གུང་དང་། ཕྱི་དྲོ་དང་། མཚན་མོའི་ཐུན་དང་པོ་དང་། ཐུན་དང་པོའི་ཕྱེད་དང་། གུང་ཐུན་དང་། གུང་ཐུན་གྱི་ཕྱེད་དང་། ཐུན་ཐ་མ་དང་། ཐུན་ཐ་མའི་ཕྱེད་དང་། སྐྱ་རེངས་མ་ཤར་བ་དང་། སྐྱ་རེངས་ཤར་བ་དང་། ཉི་མ་མ་ཤར་བ་དང་། ཉི་མ་ཤར་བ་དང་། ཉི་མ་བརྒྱད་ཆ་ཤར་བ་དང་། ཉི་མ་བཞི་ཆ་ཤར་བ་དང་། གུང་ཚིགས་མ་ཡོལ་བ་དང་། ཉི་མ་བཞི་ཆ་ལུས་པ་དང་། ཉི་མ་བརྒྱད་ཆ་ལུས་པ་དང་། ཉི་མ་མ་ནུབ་པ་དང་། ཉི་མ་ནུབ་པ་དང་། རྒྱུ་སྐར་རྣམས་མ་ཤར་བ་དང་། རྒྱུ་སྐར་རྣམས་ཤར་བ་སྟེ་། དེ་ནི་ཉིན་མཚན་གྱི་ཆ་བརྗོད་པའོ་༎ དེའི་འོག་ཏུ་དུས་ཚོད་བརྗོད་པར་བྱ་སྟེ་། དུས་ཚོད་ནི་ལྔ་སྟེ་། དགུན་གྱི་དུས་དང་། དཔྱིད་ཀྱི་དུས་དང་། དབྱར་གྱི་དུས་དང་། དབྱར་ཐུང་ངུའི་དུས་དང་། དབྱར་རིང་པོའི་དུས་སོ་༎ དེ་ལ་དགུན་གྱི་དུས་ནི་ཟླ་བ་བཞིའོ་༎ དཔྱིད་ཀྱི་དུས་ནི་ཟླ་བ་བཞིའོ་༎ དབྱར་གྱི་དུས་ནི་ཟླ་བ་གཅིག་གོ་།
དབྱར་ཐུང་ངུའི་དུས་ནི་ཉིན་༄༨༠བ་ཞག་གཅིག་གོ་། དབྱར་རིང་པོའི་དུས་ནི་ཉིན་ཞག་གཅིག་གིས་ཟླ་བ་གསུམ་དུ་མ་ཆོག་པ་སྟེ་། དེ་ནི་དུས་ཚོད་བརྗོད་པའོ་༎ དེའི་འོག་ཏུ་གནས་རྣམས་བརྗོད་པར་བྱ་སྟེ་། ཚེ་དང་ལྡན་པ་མིང་འདི་ཞེས་བྱ་བ་ཁྱོད་ཉོན་ཅིག་། བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་། དེ་ལྟར་རབ་ཏུ་བྱུང་བ་དང་། བསྙེན་པར་རྫོགས་པ་དགེ་སློང་གི་གནས་སུ་གསུངས་ཏེ་། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ་༎ བཞི་གང་ཞེ་ན་། གོས་ཀྱི་ནང་ན་ཕྱག་དར་ཁྲོད་ནི་རུང་བ་རྙེད་ཀྱང་སླ་བ་སྟེ་། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ་༎ མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་ཕྱག་དར་ཁྲོད་ཀྱི་གོས་ཀྱིས་འཚོ་བར་སྤྲོའམ་། དེས་སྤྲོའོ་ཞེས་བརྗོད་པར་བྱའོ་༎ ལྷག་པར་རྙེད་ན་། དར་རམ་། རས་ཡུག་ཆེན་ནམ་། བེའུ་རས་སམ་། དར་ལའམ་། མོན་དར་རམ་། བེའུ་རས་ཡུག་ཆེན་ནམ་། བེའུ་རས་དམར་པོའམ་། བེའུ་ཕྲུག་གམ་། ལ་དམར་རམ་། ཡུལ་ཀ་ཤིའི་རས་ཕྲན་ནམ་། ཁ་དོག་རན་པའམ་། ཁ་དོག་ངན་པའམ་། བལ་གོས་སམ་། ཤ་ནའི་རས་སམ་། ཟར་མའི་རས་སམ་། རས་གོས་སམ་། དུ་གུ་ལའི་རས་སམ་། ཀོ་ཏ་མ་པའི་རས་སམ་། ཉི་འོག་གི་གོས་སམ་།
གཞན་ཡང་གོས་༄༨༡ཨ་༌༎ རུང་བ་གང་དགེ་འདུན་ནམ་། གང་ཟག་ལས་རྙེད་ན་། དེ་ཡང་ཁྱོད་ཀྱིས་ལོང་ལ་ཚོད་ཟིན་པར་གྱིས་ཤིག་། ཇི་ལྟར་ཁྱོད་གནས་འདི་ལྟ་བུས་དམ་འཆའམ་། དེས་དམ་འཆའོ་ཞེས་བརྗོད་པར་བྱའོ་༎ མིང་འདི་ཞེས་བྱ་བ་ཁྱོད་ཉོན་ཅིག་། ཟས་ཀྱི་ནང་ནས་བསོད་སྙོམས་ནི་རུང་བ་རྙེད་ཀྱང་སླ་བ་སྟེ་། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ་༎ མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་བསོད་སྙོམས་ཀྱི་ཟས་ཀྱིས་འཚོ་བར་སྤྲོའམ་། དེས་སྤྲོ་ཞེས་བརྗོད་པར་བྱའོ་༎ ལྷག་པར་རྙེད་ན་འབྲས་ཆན་ནམ་། སྐྱོ་མའམ་། ཐུག་པ་དང་། ལྔ་སྟོན་ནམ་། བརྒྱད་སྟོན་ནམ་། བཅུ་བཞི་སྟོན་ནམ་། ཉ་སྟོན་ནམ་། རྟག་རེས་འཁོར་རམ་། མགྲོན་དུ་བོས་པའམ་། འཕྲལ་ལ་བོས་པའམ་། སྦགས་པའམ་། གཞན་ཡང་ཟས་རུང་བ་གང་དགེ་འདུན་ནམ་། གང་ཟག་ལས་རྙེད་ན་། དེ་ཡང་ཁྱོད་ཀྱིས་ལོངས་ལ་ཚོད་ཟིན་པར་གྱིས་ཤིག་། ཇི་ལྟར་ཁྱོད་གནས་འདི་ལྟ་བུ་ལ་དམ་འཆའམ་། དེས་དམ་འཆའོ་ཞེས་བརྗོད་པར་བྱའོ་༎ མིང་འདི་ཞེས་བྱ་བ་ཁྱོད་ཉོན་ཅིག་། གནས་མལ་གྱི་ནང་ན་ཤིང་དྲུང་ནི་རུང་བ་རྙེད་ཀྱང་སླ་བ་སྟེ་། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། བསྙེན་པར་རྫོགས་པ་དགེ་སློང་གི་དངོས་བོར་འགྱུར་རོ་༎
མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་ཤིང་དྲུང་གི་གནས་མལ་གྱིས་༄༨༡བ་འཚོ་བར་སྤྲོའམ་། དེས་སྤྲོའོ་ཞེས་བརྗོད་པར་བྱའོ་༎ ལྷག་པར་རྙེད་ན་ཁང་པའམ་། ལྷ་ཁང་ངམ་། ཁང་པ་བརྩེགས་པའམ་། བསིལ་ཁང་ངམ་། སབ་མོས་བསྐོར་བའམ་། བ་གམ་མམ་། ཁང་བཟང་ངམ་། སྒོ་ཁང་གི་སྟེང་གི་བསིལ་ཁང་ངམ་། ཁང་སྟེང་གི་ཡོལ་ཁང་ངམ་། ཡོལ་ཁང་ངམ་། སྤང་ལེབ་ཁང་ངམ་། ས་ཕུག་གམ་། བྲག་ཕུག་གམ་། རི་ཕུག་གམ་། རཙབ༹འི་སྤྱིལ་བུའམ་། ལོ་མའི་སྤྱིལ་བུའམ་། འཆག་སར་བྱས་པའམ་། འཆག་སར་མ་བྱས་པའམ་། བྱ་སྐྱིབས་སུ་བྱས་པའམ་། བྱ་སྐྱིབས་སུ་མ་བྱས་པའམ་། གཞན་ཡང་གནས་མལ་རུང་བ་གང་དགེ་འདུན་ནམ་། གང་ཟག་ལས་རྙེད་ན་དེ་ཡང་ཁྱོད་ཀྱིས་ལོང་ལ་རྩོད་ཟིན་པར་གྱིས་ཤིག་། ཇི་ལྟར་ཁྱོད་གནས་འདི་ལྟ་བུ་ལ་དམ་འཆའམ་། དེས་དམ་འཆའོ་ཞེས་བརྗོད་པར་བྱའོ་༎ མིང་འདི་ཞེས་བྱ་བ་ཁྱོད་ཉོན་ཅིག་། སྨན་གྱི་ནང་ན་བཀུས་ཏེ་པོར་བ་ནི་རུང་བ་རྙེད་ཀྱང་སླ་བ་སྟེ་། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ་༎ མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་བཀུས་ཏེ་བོར་བའི་སྨན་གྱིས་འཚོ་བར་སྤྲོའམ་། དེས་སྤྲོ་ཞེས་བརྗོད་པར་བྱའོ་༎ ལྷག་པར་རྙེད་ན་ཞུན་མར་རམ་། འབྲུ་མར་རམ་། སྦྲང་རྩིའམ་། བུ་རམ་གྱི་དབུ་བའམ་། དུས་སུ་རུང་བའམ་། ཐུན་ཚོད་དུ་རུང་བའམ་། ཞག་བདུན་པའམ་། འཚོའི་བར་དུ་བཅང་བའམ་། རྩ་བའི་སྨན་ནམ་། སྡོང་བུའི་སྨན་ནམ་། ལོ་མའི་སྨན་ནམ་། མེ་ཏོག་གི་སྨན་ནམ་། འབྲས་བུའི་སྨན་ནམ་།
གཞན་ཡང་སྨན་རུང་༄༨༢ཨ་༌༎ བ་གང་དགེ་འདུན་ནམ་། གང་ཟག་ལས་རྙེད་ན་དེ་ཡང་ཁྱོད་ཀྱིས་ལོང་ལ་ཚོད་ཟིན་པར་གྱིས་ཤིག་། ཇི་ལྟར་ཁྱོད་གནས་འདི་ལྟ་བུ་ལ་དམ་འཆའམ་། དེས་དམ་འཆའོ་ཞེས་བརྗོད་པར་བྱའོ་༎ དེ་ནི་གནས་རྣམས་བརྗོད་པའོ་༎ དེའི་འོག་ཏུ་ལྟུང་བར་འགྱུར་བའི་ཆོས་རྣམས་བརྗོད་པར་བྱ་སྟེ་། མིང་འདི་ཞེས་བྱ་བ་ཁྱོད་ཉོན་ཅིག་། བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་། དེ་ལྟར་རབ་ཏུ་བྱུང་བ་དང་། བསྙེན་པར་རྫོགས་པའི་དགེ་སློང་གི་ལྟུང་བར་འགྱུར་བའི་ཆོས་སུ་གསུངས་ཏེ་། དགེ་སློང་གིས་དེ་བྱས་ན་བྱས་མ་ཐག་ཏུ་དགེ་སློང་དུ་མི་རུང་བར་འགྱུར་། དགེ་སྦྱོང་དུ་མི་རུང་། ཤའཀྱའི་སྲས་ཀྱིར་མི་རུང་། དགེ་སློང་གི་དངོས་པོ་ལས་ཉམས་པར་འགྱུར་ཏེ་། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང་ཉམས་པ་བཅོམ་པ་ལྟུང་བ་ཕམ་པར་འགྱུར་བ་སྟེ་། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ་༎ འདི་ལྟ་སྟེ་དཔེར་ན་། ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ་། འཕེལ་ཞིང་རྒྱས་པ་དང་། ཡངས་པར་འགྱུར་དུ་མི་རུང་བ་བཞིན་ནོ་༎ བཞི་གང་ཞེ་ན་། འདོད་པ་དང་། འདོད་པ་ལ་ཞེན་པ་དང་། འདོད་པ་ལ་ཆུམས་པ་དང་། འདོད་པ་ལ་ལྷག་པར་ཞེན་པ་ནི་། བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ་༎
འདོད་པ་སྤངས་པ་ནི་བསྔགས་ཏེ་པོར་བ་དང་། བསལ་བ་དང་། ཟད་པ་དང་། འདོད་ཆགས་དང་བྲལ་བ་༄༨༢བ་དང་། འགོག་པ་དང་། ཉེ་བར་ཞི་བ་དང་། ནུབ་པ་ནི་བསྟོད་དོ་༎ བཀུར་ཏོ་༎ བསྔགས་སོ་༎ སྙན་པར་བརྗོད་དོ་༎ ཚེ་དང་ལྡན་པ་ཁྱོད་དེང་ཕྱིན་ཆད་ཆགས་པའི་སེམས་ཀྱིས་བུད་མེད་ཀྱི་ཡུལ་ལ་མིག་གཏད་དེ་མིག་གིས་བལྟ་བར་ཡང་མི་བྱ་ན་། གཉིས་ཀྱིས་གཉིས་སྤྲད་དེ་། མི་ཚངས་པར་སྤྱོད་པ་འཁྲིག་པའི་ཆོས་བསྟན་པ་ལྟ་སྨོས་ཀྱང་ཅི་དགོས་། ཚེ་དང་ལྡན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་། ཡང་དགེ་སློང་གང་དགེ་སློང་རྣམས་དང་ལྷན་ཅིག་བསླབ་པ་མཚུངས་པར་གྱུར་པས་། བསླབ་པ་མ་ཕུལ་བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ན་། ཐ་ན་དུད་འགྲོའི་སྐྱེ་གནས་སུ་སྐྱེས་པ་དང་ལྷན་ཅིག་ཀྱང་རུང་སྟེ་། དགེ་སློང་དེ་ཕམ་པར་གྱུར་བ་ཡིན་གྱིས་། གནས་པར་མི་བྱའོ་ཞེས་བྱ་བ་འདི་བཀའ་སྩལ་ཏེ་། དགེ་སློང་གིས་གནས་དེ་ལྟ་བུ་བྱས་ན་། བྱས་མ་ཐག་ཏུ་དགེ་སློང་དུ་མི་རུང་བར་འགྱུར་། དགེ་སྦྱོང་དུ་མི་རུང་། ཤའཀྱའི་སྲས་ཀྱིར་མི་རུང་། དགེ་སློང་གི་དངོས་པོ་ལས་ཉམས་པར་འགྱུར་ཏེ༏་དེའི་དགེ་སྦྱོང་གི་ཚུལ་ཞིག་པར་འགྱུར་ཞིང་། ཉམས་པ་བཅོམ་པ་ལྟུང་བ་ཕམ་པར་འགྱུར་བ་སྟེ་། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ་༎ འདི་ལྟ་སྟེ་དཔེར་ན་། ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ་། འཕེལ་ཞིང་རྒྱས་པ་དང་། ཡངས་པར་འགྱུར་དུ་མི་རུང་བ་བཞིན་ནོ་༎
དེང་ཕྱིན་ཆད་ཁྱོད་སྤྱད་པ་མ་ཡིན་པ་དང་། བྱ་བ་མ་ཡིན་པ་དང་། སྤྱད་པ་མ་ཡིན་པ་སྤང་བ་དེ་༄༨༣ཨ་༌༎ ལ་དྲན་པ་དང་། བག་ཡོད་པས་སེམས་ཤིན་ཏུ་བསྲུང་བར་བརྩོན་པར་གྱིས་ཤིག་། ཇི་ལྟར་གནས་འདི་ལྟ་བུ་ལ་མི་སྤྱོད་དམ་། དེས་མི་སྤྱོད་ཅེས་བྱ་བ་བརྗོད་པར་བྱའོ་༎ ཚེ་དང་ལྡན་པ་ཁྱོད་ཉོན་ཅིག་། མ་བྱིན་པར་ལེན་པ་ནི་བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ་༎ མ་བྱིན་པར་ལེན་པ་སྤངས་པ་ནི་བསྟོད་པའོ་༎ བཀུར་ཏོ་༎ བསྔགས་སོ་༎ སྙན་པར་བརྗོད་དོ་༎ ཚེ་དང་ལྡན་པ་ཁྱོད་དེང་ཕྱིན་ཆད་རྐུ་སེམས་ཀྱིས་གཞན་གྱི་ཏིལ་གྱི་ཕུབ་མ་ཡང་མ་བྱིན་པར་མི་བླང་ན་། མ་ཤ་ཀ་ལྔའམ་། མ་ཤ་ཀ་ལྔ་ལས་ལྷག་པ་ལྟ་སྨོས་ཀྱང་ཅི་དགོས་། ཚེ་དང་ལྡན་པ་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་། ཡང་དགེ་སློང་གང་གཞན་དག་གི་གྲོང་ན་འདུག་པའམ་། དགོན་པ་ན་འདུག་པ་མ་བྱིན་པར་རྐུ་བའི་གྲངས་སུ་གཏོགས་པ་བླངས་ན་། ཇི་ཙམ་མ་བྱིན་པར་བླངས་པས་དེ་རྒྱལ་པོའམ་། བློན་པོ་ཆེན་པོས་བཟུང་ནས་དེ་ལ་འདི་སྐད་ཅེས་། ཀྱེ་མི་ཁྱོད་ནི་རྐུན་མའོ་༎ བྱིས་པའོ་༎ བླུན་པའོ་༎ རྐུ་བའོ་ཞེས་ཟེར་ཞིང་། གསོད་དམ་། འཆིང་ངམ་། སྤྱུག་ཀྱང་རུང་སྟེ་། དགེ་སློང་དེ་ལྟར་མ་བྱིན་པར་ལེན་ན་དགེ་སློང་དེ་ཡང་ཕམ་པར་གྱུར་པ་ཡིན་གྱི་གནས་པར་མི་བྱའོ་༎ ཞེས་བྱ་བ་འདི་བཀའ་སྩལ་ཏེ་། དགེ་སློང་གིས་གནས་དེ་ལྟ་བུ་བྱས་ན་། བྱས་མ་ཐག་ཏུ་དགེ་སློང་དུ་མི་རུང་བར་འགྱུར་། དགེ་སྦྱོང་དུ་མི་རུང་། ཤའཀྱའི་སྲས་ཀྱིར་མི་རུང་།
དགེ་སློང་གི་དངོས་པོ་ལས་༄༨༣བ་ཉམས་པར་འགྱུར་ཏེ་། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང་། ཉམས་པ་བཅོམ་པ་ལྟུང་བ་ཕམ་པར་འགྱུར་བ་སྟེ་། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ་༎ འདི་ལྟ་སྟེ་དཔེར་ན་། ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ་། འཕེལ་ཞིང་རྒྱས་པ་དང་། ཡངས་པར་འགྱུར་དུ་མི་རུང་བ་བཞིན་ནོ་༎ དེང་ཕྱིན་ཆད་ཁྱོད་སྤྱད་པ་མ་ཡིན་པ་དང་། བྱ་བ་མ་ཡིན་པ་དང་། སྤྱད་པ་མ་ཡིན་པ་སྤང་བ་དེ་ལ་དྲན་པ་དང་། བག་ཡོད་པས་སེམས་ཤིན་ཏུ་བསྲུང་བར་བརྩོན་པར་གྱིས་ཤིག་། ཇི་ལྟར་གནས་འདི་ལྟ་བུ་ལ་མི་སྤྱོད་དམ་། དེས་མི་སྤྱོད་ཅེས་བརྗོད་པར་བྱའོ་༎ ཚེ་དང་ལྡན་པ་ཁྱོད་ཉོན་ཅིག་། སྲོག་གཅོད་པ་ནི་བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ་༎ སྲོག་གཅོད་པ་སྤངས་པ་ནི་བསྟོད་དོ་༎ བཀུར་ཏོ་༎ བསྔགས་སོ་༎ སྙན་པར་བརྗོད་དོ་༎ དེང་ཕྱིན་ཆད་ཚེ་དང་ལྡན་པ་ཁྱོད་ཀྱིས་བསམས་བཞིན་དུ་སྲོག་ཆགས་གྲོག་སྦུར་ཡང་གསད་པར་མི་བྱ་ན་། མིའམ་མིར་ཆགས་པ་ལྟ་སྨོས་ཀྱང་ཅི་དགོས་། ཚེ་དང་ལྡན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་། ཡང་དགེ་སློང་གང་མིའམ་། མིར་ཆགས་པ་ལ་བསམས་བཞིན་དུ་རང་གིས་ལག་བདར་ཏེ་སྲོག་གཅོད་དམ་། དེ་ལ་མཚོན་བྱིན་ནམ་། དེ་ལ་མཚོན་ཐོགས་པ་གཉེར་ཏམ་། དེ་འཆིར་བཅུག་གམ་། དེ་ལ་འཆི་བའི་བསྔགས་པ་བརྗོད་ཀྱང་རུང་སྟེ་། དེ་ལ་འདི་སྐད་ཅེས་།
ཀྱེ་མི་ཁྱོད་འཚོ་བ་སྡིག་པ་མི་གཙང་པ་ངན་པ་འདིས་༄༨༤ཨ་༌༎ ཅི་ཞིག་བྱ་། ཀྱེ་མི་ཁྱོད་གསོན་པ་བས་ཤི་བླའོ་༎ ཞེས་ཟེར་ཞིང་སེམས་ཀྱི་འདོད་པ་དང་། སེམས་ཀྱི་ཀུན་ཏུ་རྟོག་པ་དག་གིས་རྣམ་གྲངས་དུ་མས་དེ་འཆིར་བཅུག་གམ་དེ་ལ་འཆི་བའི་བསྔགས་པ་བརྗོད་དེ་། དེ་ཡང་རྩོམ་པ་དེས་དུས་བྱས་ན་། དགེ་སློང་དེ་ཡང་ཕམ་པར་གྱུར་པ་ཡིན་གྱིས་གནས་པར་མི་བྱའོ་༎ ཞེས་བྱ་བ་འདི་བཀའ་སྩལ་ཏེ་། དགེ་སློང་གི་གནས་དེ་ལྟ་བུ་བྱས་ན་། བྱས་མ་ཐག་ཏུ་དགེ་སློང་དུ་མི་རུང་བར་འགྱུར་། དགེ་སྦྱོང་དུ་མི་རུང་། ཤའཀྱའི་སྲས་ཀྱིར་མི་རུང་། དགེ་སློང་གི་དངོས་པོ་ལས་ཉམས་པར་འགྱུར་ཏེ་། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང་ཉམས་པ་བཅོམ་པ་ལྟུང་བ་ཕམ་པར་འགྱུར་བ་སྟེ་། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ་༎ འདི་ལྟ་སྟེ་དཔེར་ན་། ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ་། འཕེལ་ཞིང་རྒྱས་པ་དང་། ཡངས་པར་འགྱུར་དུ་མི་རུང་བ་བཞིན་ནོ་༎ དེང་ཕྱིན་ཆད་ཁྱོད་སྤྱད་པ་མ་ཡིན་པ་དང་། བྱ་བ་མ་ཡིན་པ་དང་། སྤྱད་པ་མ་ཡིན་པ་སྤང་བ་དེ་ལ་དྲན་པ་དང་། བག་ཡོད་པས་སེམས་ཤིན་ཏུ་བསྲུང་བར་བརྩོན་པར་གྱིས་ཤིག་། ཇི་ལྟར་གནས་འདི་ལྟ་བུ་ལ་མི་སྤྱོད་དམ་། དེས་མི་སྤྱོད་ཅེས་བརྗོད་པར་བྱའོ་༎ ཚེ་དང་ལྡན་པ་ཁྱོད་ཉོན་ཅིག་། བརྫུན་དུ་སྨྲ་བ་ནི་བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ་༎ བརྫུན་དུ་སྨྲ་བ་སྤངས་པ་ནི་བསྟོད་དོ་༎ བཀུར་ཏོ་༎ བསྔགས་སོ་༎ སྙན་པར་བརྗོད་དོ་༎
ཚེ་དང་ལྡན་པ་ཁྱོད་དེང་ཕྱིན་ཆད་ཐ་ན་བཞད་གད་བྱ་༄༨༤བ་བར་བསམས་ཏེ་། ཤེས་བཞིན་དུ་བརྫུན་དུ་སྨྲ་བར་ཡང་མི་བྱ་ན་། བསམས་བཞིན་དུ་མིའི་ཆོས་བླ་མ་སྨྲ་བ་ལྟ་སྨོས་ཀྱང་ཅི་དགོས་། ཚེ་དང་ལྡན་པ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་། ཡང་དགེ་སློང་གང་མངོན་པར་མི་ཤེས་ཤིང་ཡོངས་སུ་མི་ཤེས་ལ་། མིའི་ཆོས་བླ་མ་མཐའ་དང་། འཕགས་པ་དང་། བྱེ་བྲག་ཐོབ་པ་དང་། ཤེས་པ་དང་། མཐོང་བ་དང་། རེག་པར་སྤྱོད་པ་མེད་ལ་། མེད་བཞིན་དུ་འདི་ཤེས་སོ་༎ འདི་མཐོང་ངོ་༎ ཞེས་ཁས་འཆེས་པ་ལས་དེས་ལྟུང་བ་བྱུང་བ་རྣམ་པར་དག་པར་འདོད་ནས་དུས་གཞན་ཞིག་ན་དྲིས་ཀྱང་རུང་། མ་དྲིས་ཀྱང་རུང་འདི་སྐད་ཅེས་ཚེ་དང་ལྡན་པ་དག་བདག་གིས་ནི་མི་ཤེས་པར་ཤེས་སོ་ཞེས་སྨྲས་། མ་མཐོང་བར་མཐོང་ངོ་ཞེས་སྨྲས་ཏེ་། གསོབ་གསོག་བརྫུན་དུ་སྨྲས་སོ་ཞེས་ཟེར་ན་མངོན་པའི་ང་རྒྱལ་མ་གཏོགས་ཏེ་། དགེ་སློང་དེ་ཡང་ཕམ་པར་གྱུར་པ་ཡིན་གྱིས་གནས་པར་མི་བྱའོ་༎ ཞེས་བྱ་བ་འདི་བཀའ་སྩལ་ཏེ་། ཅི་ཞིག་ཤེས་ཤེ་ན་། སྡུག་བསྔལ་ཤེས་སོ་༎ ཀུན་འབྱུང་བ་དང་། འགོག་པ་དང་། ལམ་ཤེས་སོ་༎ ཅི་ཞིག་མཐོང་ཞེ་ན་། ལྷ་རྣམས་མཐོང་ངོ་༎ ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། ཡི་དབ༹གས་རྣམས་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་།
ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་༄༨༥ཨ་༌༎ མཐོང་ངོ་༎ ལྷ་རྣམས་ཀྱིས་ཀྱང་བདག་མཐོང་ངོ་༎ ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། ཡི་དབ༹གས་རྣམས་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་། ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་ཀྱིས་ཀྱང་བདག་མཐོང་ངོ་༎ ལྷ་རྣམས་ཀྱི་སྒྲ་ཐོས་སོ་༎ ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། ཡི་དབ༹གས་རྣམས་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་། ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་ཀྱི་སྒྲ་ཐོས་སོ་༎ ལྷ་རྣམས་ཀྱིས་ཀྱང་བདག་གི་སྒྲ་ཐོས་སོ་༎ ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་ཡི་དབ༹གས་རྣམས་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་། ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་ཀྱིས་ཀྱང་བདག་གི་སྒྲ་ཐོས་སོ་༎ ལྷ་རྣམས་ལྟ་བའི་ཕྱིར་འགྲོའོ་༎
ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། ཡི་དབ༹གས་རྣམས་༄༨༥བ་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་། ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་ལྟ་བའི་ཕྱིར་འགྲོའོ་༎ ལྷ་རྣམས་བདག་ལྟ་བའི་ཕྱིར་འོང་ངོ་༎ ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། ཡི་དབ༹གས་རྣམས་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་། ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་བདག་ལྟ་བའི་ཕྱིར་འོང་ངོ་༎ ལྷ་རྣམས་དང་ལྷན་ཅིག་གཏམ་འདྲེ་བར་བྱེད་། ཕེབས་པར་སྨྲ་བར་བྱེད་། སོ་སོར་ཀུན་དགའ་བར་བྱེད་། རྟག་ཏུ་ཡང་ལྷན་ཅིག་གནས་པར་བྱེད་དོ་༎ ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། ཡི་དབ༹གས་རྣམས་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་། ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་དང་ལྷན་ཅིག་གཏམ་འདྲེ་བར་བྱེད་། ཕེབས་པར་སྨྲ་བར་བྱེད་། སོ་སོར་ཀུན་དགའ་བར་བྱེད་། རྟག་ཏུ་ཡང་ལྷན་ཅིག་གནས་པར་བྱེད་དོ་༎ ལྷ་རྣམས་བདག་དང་ལྷན་ཅིག་གཏམ་འདྲེ་བར་བྱེད་། ཕེབས་པར་སྨྲ་བར་བྱེད་། སོ་སོར་ཀུན་དགའ་བར་བྱེད་། རྟག་ཏུ་ཡང་ལྷན་ཅིག་གནས་པར་བྱེད་དོ་༎
ཀླུ་རྣམས་དང་། གནོད་སྦྱིན་རྣམས་དང་། ནམ་མཁའ་ལྡིང་རྣམས་དང་། དྲི་ཟ་རྣམས་དང་། མིའམ་ཅི་རྣམས་དང་། ལྟོ་འཕྱེ་ཆེན་པོ་རྣམས་དང་། ཡི་༄༨༦ཨ་༌༎ དབ༹གས་རྣམས་དང་། ཤ་ཟ་རྣམས་དང་། གྲུལ་བུམ་རྣམས་དང་། སྲུལ་པོ་རྣམས་དང་། ལུས་སྲུལ་པོ་རྣམས་དང་། རྡུལ་ཁྲོད་ཀྱི་ཤ་ཟ་རྣམས་བདག་དང་ལྷན་ཅིག་གཏམ་འདྲེ་བར་བྱེད་། ཕེབས་པར་སྨྲ་བར་བྱེད་། སོ་སོར་ཀུན་དགའ་བར་བྱེད་། རྟག་ཏུ་ཡང་ལྷན་ཅིག་གནས་པར་བྱེད་དོ་༎ མ་ཐོབ་བཞིན་དུ་བདག་གིས་མི་རྟག་པའི་འདུ་ཤེས་དང་། མི་རྟག་པ་ལ་སྡུག་བསྔལ་བའི་འདུ་ཤེས་དང་། སྡུག་བསྔལ་བ་ལ་བདག་མེད་པའི་འདུ་ཤེས་དང་། ཟས་ལ་མི་མཐུན་པའི་འདུ་ཤེས་དང་། འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་དང་། ཉེས་དམིགས་ཀྱི་འདུ་ཤེས་དང་། སྤོང་བའི་འདུ་ཤེས་དང་། འདོད་ཆགས་དང་བྲལ་བའི་འདུ་ཤེས་དང་། འགོག་པའི་འདུ་ཤེས་དང་། འཆི་བའི་འདུ་ཤེས་དང་། མི་སྡུག་པའི་འདུ་ཤེས་དང་། རྣམ་པར་སྔོས་པའི་འདུ་ཤེས་དང་། རྣམ་པར་རྣགས་པའི་འདུ་ཤེས་དང་། རྣམ་པར་བམ་པའི་འདུ་ཤེས་དང་། རྣམ་པར་འབུས་གཞིགས་པའི་འདུ་ཤེས་དང་། རྣམ་པར་ཟོས་པའི་འདུ་ཤེས་དང་། རྣམ་པར་དམར་བའི་འདུ་ཤེས་དང་། རྣམ་པར་འཐོར་བའི་འདུ་ཤེས་དང་། རུས་གོང་གི་འདུ་ཤེས་དང་། སྟོང་པ་ཉིད་དུ་སོ་སོར་རྟོག་པའི་འདུ་ཤེས་ཐོབ་བོ་༎
མ་ཐོབ་བཞིན་དུ་བདག་གིས་བསམ་གཏན་དང་པོ་དང་། གཉིས་པ་དང་། གསུམ་པ་དང་། བཞི་པ་དང་། བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་དང་། ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས་མཐའ་ཡས་སྐྱེ་མཆེད་༄༨༦བ་དང་། ཅི་ཡང་མེད་པའི་སྐྱེ་མཆེད་དང་། འདུ་ཤེས་མེད་འདུ་ཤེས་མེད་མིན་སྐྱེ་མཆེད་དང་། རྒྱུན་དུ་ཞུགས་པའི་འབྲས་བུ་དང་། ལན་ཅིག་ཕྱིར་འོང་བའི་འབྲས་བུ་དང་། ཕྱིར་མི་འོང་བའི་འབྲས་བུ་དང་། དགྲ་བཅོམ་པ་ཉིད་ཀྱི་འབྲས་བུ་དང་། རྫུ་འཕྲུལ་གྱི་ཡུལ་དང་། ལྷའི་རྣ་བ་དང་། སེམས་ཀྱི་རྣམ་གྲངས་དང་། སྔོན་གྱི་གནས་དང་། འཆི་འཕོ་བ་དང་། སྐྱེ་བ་དང་། ཟག་པ་ཟད་པ་ཐོབ་བོ་༎ བདག་ནི་དགྲ་བཅོམ་པ་རྣམ་པར་ཐར་པ་བརྒྱད་ལ་བསམ་གཏན་པ་དང་། གཉིས་ཀའི་ཆ་ལས་རྣམ་པར་གྲོལ་བ་ཡིན་ནོ་ཞེས་བྱ་བ་སྟེ་། དགེ་སློང་གིས་གནས་འདི་ལྟ་བུ་བྱས་ན་། བྱས་མ་ཐག་ཏུ་དགེ་སློང་དུ་མི་རུང་བར་འགྱུར་དགེ་སྦྱོང་དུ་མི་རུང་། ཤའཀྱའི་སྲས་ཀྱིར་མི་རུང་། དགེ་སློང་གི་དངོས་པོ་ལས་ཉམས་པར་གྱུར་ཏེ་། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང་། ཉམས་པ་བཅོམ་པ་ལྟུང་བ་ཕམ་པར་འགྱུར་བ་སྟེ་། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ་༎ འདི་ལྟ་སྟེ་དཔེར་ན་། ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ་། འཕེལ་ཞིང་རྒྱས་པ་དང་། ཡངས་པར་འགྱུར་དུ་མི་རུང་བ་བཞིན་ནོ་༎ དེང་ཕྱིན་ཆད་ཁྱོད་སྤྱད་པ་མ་ཡིན་པ་དང་། བྱ་བ་མ་ཡིན་པ་དང་། སྤྱད་པ་མ་ཡིན་པ་སྤངས་པ་དེ་ལ་དྲན་པ་དང་། བག་ཡོད་པས་སེམས་ཤིན་ཏུ་བསྲུང་བར་བརྩོན་པར་གྱིས་ཤིག་། ཇི་ལྟར་གནས་འདི་ལྟ་བུ་ལ་མི་སྤྱོད་དམ་། དེས་མི་སྤྱོད་ཅེས་བརྗོད་པར་བྱའོ་༎ དེ་ནི་ལྟུང་བར་འགྱུར་བའི་ཆོས་རྣམས་བརྗོད་པའོ་༎ དེའི་འོག་ཏུ་དགེ་སྦྱོང་དུ་བྱེད་བའི་ཆོས་རྣམས་བརྗོད་པར་བྱ་སྟེ་། ཚེ་དང་ལྡན་པ་ཁྱོད་ཉོན་ཅིག་།
བཞི་༄༨༧ཨ་༌༎ པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་། དེ་ལྟར་རབ་ཏུ་བྱུང་བ་དང་། བསྙེན་པར་རྫོགས་པའི་དགེ་སློང་གི་དགེ་སྦྱོང་དུ་བྱེད་པའི་ཆོས་སུ་གསུངས་ཏེ་། བཞི་གང་ཞེ་ན་། ཚེ་དང་ལྡན་པ་ཁྱོད་ཀྱིས་དེང་ཕྱིན་ཆད་གཤེ་ཡང་སླར་མི་གཤེ་བར་བྱ་བ་དང་། ཁྲོས་ཀྱང་སླར་མི་ཁྲོ་བར་བྱ་བ་དང་། བརྡེགས་ཀྱང་སླར་མི་བརྡེགས་པར་བྱ་བ་དང་། མཚང་བྲུས་ཀྱང་སླར་མཚང་མི་བྲུ་བར་བྱའོ་༎ ཇི་ལྟར་གནས་འདི་ལྟ་བུ་ལ་སྤྱོད་དམ་། དེས་སྤྱོད་དོ་ཞེས་བརྗོད་པར་བྱའོ་༎ དེ་ནི་དགེ་སྦྱོང་བྱེད་པའི་ཆོས་རྣམས་བརྗོད་པའོ་༎ དེའི་འོག་ཏུ་མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ཉིད་བརྗོད་པར་བྱ་སྟེ་། ཚེ་དང་ལྡན་པ་ཁྱོད་ཉོན་ཅིག་། ཁྱོད་སྔོན་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། བསྙེན་པར་རྫོགས་པའི་དགེ་སློང་གི་དངོས་པོ་ཐོབ་ཀྱང་ཅི་མ་རུང་སྙམ་དུ་སྨོན་པ་གང་ཡིན་པ་དེང་ཁྱོད་མཁན་པོར་འོས་པ་དང་། སློབ་དཔོན་དུ་འོས་པ་གཉིས་དང་། དགེ་འདུན་མཐུན་པ་དང་། གསོལ་བ་དང་བཞིའི་ལས་མི་ག-ཡོ་བ་གཞག་པར་མི་འོས་པས་རབ་ཏུ་བྱུང་ཞིང་བསྙེན་པར་རྫོགས་སོ་༎ དེ་ནི་མཆོག་ཏུ་འདོད་པར་བྱ་བ་ཡང་དག་པ་ཉིད་ཀྱིས་རྫོགས་པ་ཉིད་བརྗོད་པའོ་༎ དེའི་འོག་ཏུ་ཚུལ་ཁྲིམས་ཀྱིས་མཉམ་པར་གྱུར་པ་ཉིད་སྒྲུབ་པ་ལ་ངེས་པར་སྦྱར་བར་བྱ་སྟེ་། ཚེ་དང་ལྡན་པ་ཁྱོད་ཉོན་ཅིག་།
བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་གིས་བསླབ་པ་གང་ལ་བསླབ་པར་བྱ་བ་དེ་ལ་༄༨༧བ་དེ་རིང་བསྙེན་པར་རྫོགས་པས་ཀྱང་བསླབ་བོ་༎ དེ་རིང་བསྙེན་པར་རྫོགས་པའི་དགེ་སློང་གིས་བསླབ་པ་གང་ལ་བསླབ་པར་བྱ་བ་དེ་ལ་བསྙེན་པར་རྫོགས་ནས་ལོ་བརྒྱ་ལོན་པས་ཀྱང་བསླབ་བོ་༎ དེ་ལྟ་ན་ཚུལ་ཁྲིམས་ཉིད་ཀྱིས་མཉམ་པ་དང་། བསླབ་པ་ཉིད་ཀྱིས་མཉམ་པ་དང་། སོ་སོར་ཐར་པའི་མདོ་འདོན་པ་ཉིད་ཀྱིས་མཉམ་པ་སྟེ་ཁྱོད་ཀྱིས་དེང་ཕྱིན་ཆད་བསྒྲུབ་པར་བྱའི་མི་བསྒྲུབ་པར་མི་བྱའོ་༎ དེ་ནི་ཚུལ་ཁྲིམས་ཀྱིས་མཉམ་པར་གྱུར་པ་ཉིད་སྒྲུབ་པ་ལ་ངེས་པར་སྦྱར་བའོ་༎ དེའི་འོག་ཏུ་ཚུལ་དང་འབྲེལ་བའི་གཟུགས་བརྙན་ལ་ངེས་པར་སྦྱར་བར་བྱ་སྟེ་། དེང་ཕྱིན་ཆད་ཁྱོད་ཀྱིས་མཁན་པོ་ལ་ཕའི་འདུ་ཤེས་ཉེ་བར་གཞག་པར་བྱའོ་༎ མཁན་པོས་ཀྱང་ཁྱོད་ལ་བུའི་འདུ་ཤེས་ཉེ་བར་གཞག་པར་བྱའོ་༎ ཁྱོད་ཀྱིས་དེང་ཕྱིན་ཆད་མཁན་པོ་ལ་ཇི་སྲིད་འཚོའི་བར་དུ་བསྙེན་བཀུར་བྱའོ་༎ མཁན་པོས་ཀྱང་ཁྱོད་ཤིའམ་། སོས་ཀྱི་བར་དུ་ནད་ག-ཡོག་བྱའོ་༎ དེ་ནི་ཚུལ་དང་འབྲེལ་བའི་གཟུགས་བརྙན་ལ་ངེས་པར་སྦྱར་བའོ་༎ དེའི་འོག་ཏུ་དུལ་བར་གནས་པ་ཉིད་ལ་ངེས་པར་སྦྱར་བར་བྱ་སྟེ་། དེང་ཕྱིན་ཆད་ཁྱོད་ཀྱིས་ཚངས་པ་མཚུངས་པར་སྤྱོད་པ་རྣམས་དང་། གནས་བརྟན་རྣམས་དང་། བར་མ་རྣམས་དང་། གསར་བུ་རྣམས་ལ་གུས་པ་དང་བཅས་པ་དང་། ཞེས་དང་བཅས་པ་དང་། འཇིགས་པ་དང་བཅས་པའི་དབང་དུ་གྱུར་པར་གནས་པར་བྱའོ་༎ དེ་ནི་དུལ་བར་གནས་པ་ཉིད་ལ་ངེས་པར་སྦྱར་བར་བྱའོ་༎ དེའི་འོག་ཏུ་དགོས་པ་རྗེས་སུ་སྒྲུབ་པ་ལ་ངེས་པར་སྦྱར་བར་བྱ་སྟེ་། དེང་ཕྱིན་ཆད་ཁྱོད་ཀྱིས་ལུང་མནོད་པར་བྱ་། བཀླག་པར་བྱ་། ཁ་ཏོན་དུ་བྱའོ་༎
ཕུང་པོ་ལ་༄༨༨ཨ་༌༎ མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པར་བྱའོ་༎ མ་ཐོབ་པ་ཐོབ་པར་བྱ་བ་དང་། མ་རྟོགས་པ་རྟོགས་པར་བྱ་བ་དང་། མངོན་དུ་མ་བྱས་པ་མངོན་དུ་བྱ་བའི་ཕྱིར་ཁྱོད་ཀྱིས་བརྩོན་པ་མི་འདོར་བར་བྱའོ་༎ དེ་ནི་དགོས་པ་རྗེས་སུ་སྒྲུབ་པ་ལ་ཉེ་བར་སྦྱར་བའོ་༎ དེའི་འོག་ཏུ་མ་བརྗོད་པ་ཡང་དག་པར་བླངས་པ་ཡོངས་སུ་ཤེས་པའི་སྒྲུབ་པར་འགྱུར་བ་ཉིད་ཀྱང་བརྗོད་པར་བྱ་སྟེ་། འདི་དག་ནི་ཁོ་བོས་ཁྱོད་ལ་བསླབ་པའི་གཞི་ཆེ་ལོང་ཆེ་ལོང་ཙམ་ཞིག་བརྗོད་པར་ཟད་དེ་། གཞན་དག་ནི་ཟླ་བ་ཕྱེད་ཕྱེད་ཅིང་སོ་སོར་ཐར་པའི་མདོ་གདོན་པ་འདོན་པའི་ཚེ་ཐོས་པར་འགྱུར་རོ་༎ གཞན་དག་ཀྱང་སློབ་དཔོན་དང་། མཁན་པོ་དང་། མཁན་པོ་གཅིག་པ་དང་། སློབ་དཔོན་གཅིག་པ་དང་། གཏམ་འདྲེས་པ་དང་། ཕེབས་པར་སྨྲ་བ་དང་། སྨོས་འདྲིན་དང་། འགྲོགས་བཤེས་རྣམས་ཀྱིས་ཀྱང་རྒྱ་ཆེར་སྟོན་པར་འགྱུར་རོ་༎ དེ་ནི་མ་བརྗོད་པ་ཡང་དག་པར་བླངས་པ་ཡོངས་སུ་ཤེས་པའི་སྒྲུབ་པར་འགྱུར་བ་ཉིད་བརྗོད་པའོ་༎ དེའི་འོག་ཏུ་གུས་པ་ལ་ཡང་ངེས་པར་སྦྱར་བར་བྱ་སྟེ་། ཤེས་རབ་མཆོག་གི་བསྟན་པ་ལ་༎ ཁྱོད་ནི་བསྙེན་པར་རྫོགས་པར་འགྱུར་༎ དལ་དང་འབྱོར་པ་རྙེད་དཀའ་བས་༎ འདི་དག་ཇི་ལྟ་བཞིན་དུ་བསྒྲུབས་༎ མཛེས་པ་རབ་ཏུ་དབྱུང་བ་དང་༎ ཡོངས་སུ་དག་པ་བསྙེན་རྫོགས་པར་༎ རྫོགས་སངས་རྒྱས་ཀྱིས་རབ་མཁྱེན་ཏེ་༎ བདེན་པའི་མཚན་གྱིས་བཀའ་སྩལ་ཏོ་༎
དེ་ནི་གུས་པ་༄༨༨བ་ལ་ངེས་པར་སྦྱར་བའོ་༎ དེའི་འོག་ཏུ་བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ངེས་པར་སྦྱར་བར་བྱ་སྟེ་། ཚེ་དང་ལྡན་པ་ཁྱོད་བསྙེན་པར་རྫོགས་ཟིན་གྱིས་། བག་ཡོད་པར་སྒྲུབས་ཤིག་། དེ་ནི་བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ངེས་པར་སྦྱར་བའོ་༎ དགེ་སློང་བསྙེན་པར་རྫོགས་པར་བྱ་བའི་ཆོ་ག་རྫོགས་སོ་༎༎ འདུལ་བ་གཞི་། བམ་པོ་དྲུག་པ་། བར་སྡོམ་ལ་། མ་ཞུས་ལྷུང་བཟེད་ཆོས་གོས་དང་༎ ནད་ག-ཡོག་འགྱོད་དང་ལྟ་བ་དང་༎ ནན་ཏུར་བཟོད་དང་སྤོ་བ་དང་༎ མགུ་དང་དབྱུང་བ་རྣམ་པ་བཅུ་༎ དེ་དག་དེ་ལྟར་རབ་ཏུ་བྱུང་ཞིང་བསྙེན་པར་རྫོགས་པ་ན་། མཁན་པོ་དང་སློབ་དཔོན་ལ་ཞུ་བར་མི་བྱེད་། ཡོངས་སུ་ཞུ་བར་མི་བྱེད་། གུས་པར་མི་བྱེད་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་ངས་ལྷན་ཅིག་གནས་པ་དང་། ཉེ་གནས་རྣམས་ཀྱི་ཀུན་ཏུ་སྤྱོད་པའི་ཆོས་དག་བཅའ་བར་བྱ་བ་སྟེ་། དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱི་མཁན་པོ་དང་སློབ་དཔོན་དག་ལ་མ་ཞུས་པར་གཙུག་ལག་ཁང་ཆག་ཆག་གདབ་པར་མི་བྱ་། ཕྱག་དར་མི་བྱ་། བ་ལང་གི་ལྕི་བ་སར་པས་བྱུག་པར་མི་བྱ་། ལྷུང་བཟེད་ཀྱི་ལས་དང་། ཆོས་གོས་ཀྱི་ལས་མི་བྱ་། དགེ་སློང་དེ་འདྲ་བ་མཁོས་སུ་དབབ་པར་མི་བྱ་། དགེ་སློང་དེ་འདྲ་བ་ལ་འདག་རྫས་དང་། སོ་ཤིང་དག་བསྟབ་པར་མི་བྱ་། ཁ་ཏོན་དང་དམིགས་ཀྱིས་དྲི་བར་མི་བྱའོ་༎
དགེ་སློང་ལྷན་ཅིག་གནས་པ་དང་། ཉེ་གནས་༄༨༩ཨ་༌༎ རྣམས་ཀྱིས་མཁན་པོ་དང་སློབ་དཔོན་དག་ལ་མ་ཞུས་པར་ལས་ཐམས་ཅད་མི་བྱ་སྟེ་། བཤང་བ་དང་། གཅི་བ་དང་། སོ་ཤིང་དོར་བ་དང་། ཆུ་བ་བཏུང་བ་དང་། ཉེ་འཁོར་དང་བཅས་པའི་གཙུག་ལག་ཁང་དུ་མཆོད་རྟེན་ལ་ཕྱག་བྱ་བ་དང་། གཙུག་ལག་ཁང་ནས་འདོམ་བཞི་བཅུ་རྩ་དགུའི་མཐའ་ཚུན་ཆད་དུ་འགྲོ་བ་ནི་མ་གཏོགས་སོ་༎ འདི་ལྟ་སྟེ་། མཁན་པོ་དང་སློབ་དཔོན་དག་གི་ལྷུང་བཟེད་ཀྱི་ལས་ཉེ་བར་གནས་པར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ བདག་ཅག་གིས་མཁན་པོ་དང་། སློབ་དཔོན་དག་གི་ལྷུང་བཟེད་ཀྱི་ལས་བྱའོ་ཞེའམ་། བྱེད་དུ་གཞུག་གོ་ཞེས་བརྩོན་བ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་གི་ཆོས་གོས་ཀྱི་ལས་ཉེ་བར་གནས་པར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ བདག་ཅག་གིས་མཁན་པོ་དང་སློབ་དཔོན་དག་གི་ཆོས་གོས་ཀྱི་ལས་བྱའོ་ཞེའམ་། བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་། དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་ན་བར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་།
༄༨༩བ་ཨཨེ་མའོ་༎ བདག་ཅག་གིས་མཁན་པོ་དང་སློབ་དཔོན་དག་གི་ནད་ག-ཡོག་བྱའོ་ཞེའམ་། བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་ལ་འགྱོད་པ་སྐྱེས་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ བདག་ཅག་གིས་མཁན་པོ་དང་སློབ་དཔོན་དག་གི་འགྱོད་པ་བསལ་བར་བྱའོ་ཞེའམ་། བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་ལ་སྡིག་པ་ཅན་གྱི་ལྟ་བའི་རྣམ་པ་སྐྱེས་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ བདག་ཅག་གིས་མཁན་པོ་དང་སློབ་དཔོན་དག་གི་སྡིག་པ་ཅན་གྱི་ལྟ་བའི་རྣམ་པ་སྤང་བར་བྱའོ་ཞེའམ་། བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་ལ་དགེ་འདུན་གྱིས་ནན་ཏུར་གྱི་ལས་འདི་ལྟ་སྟེ་།
བསྡིགས་པའི་ལས་དང་། སྨད་པའི་ལས་དང་། བསྐྲད་པའི་ལས་དང་། ཕྱིར་འགྱེད་པའི་ལས་དང་། མ་མཐོང་བས་གནས་ནས་དབྱུང་བའི་ལས་དང་། ཕྱིར་མི་འཆོས་པས་གནས་ནས་དབྱུང་བའི་༄༩༠ཨ་༌༎ ལས་དང་། སྡིག་པ་ཅན་གྱི་ལྟ་བའི་རྣམ་པ་མི་གཏོང་བས་གནས་ནས་དབྱུང་བའི་ལས་དེ་ལྟ་བུ་དག་བྱེད་འདོད་པར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ དགེ་འདུན་གྱིས་མཁན་པོ་དང་སློབ་དཔོན་དག་ལ་ནན་ཏུར་གྱི་ལས་འདི་ལྟ་བུ་དག་མི་བྱའོ་༎ ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་ལ་དགེ་འདུན་གྱིས་ནན་ཏུར་གྱི་ལས་འདི་ལྟ་སྟེ་། བསྡིགས་པའི་ལས་དང་། སྨད་པའི་ལས་དང་། བསྐྲད་པའི་ལས་དང་། ཕྱིར་འགྱེད་པའི་ལས་དང་། མ་མཐོང་བས་གནས་ནས་དབྱུང་བའི་ལས་དང་། ཕྱིར་མི་འཆོས་པས་གནས་ནས་དབྱུང་བའི་ལས་དང་། སྡིག་པ་ཅན་གྱི་ལྟ་བའི་རྣམ་པ་མི་གཏོང་བས་གནས་ནས་དབྱུང་བའི་ལས་དེ་ལྟ་བུ་དག་བྱས་པར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ དགེ་འདུན་གྱིས་མཁན་པོ་དང་སློབ་དཔོན་དག་ལ་ནན་ཏུར་གྱི་ལས་འདི་ལྟ་བུ་བྱས་པ་སྐྲ་འགྲེང་བ་ལྟ་བུར་གྱུར་། སྐྲ་ཞིག་པ་ལྟ་བུར་གྱུར་ཅིང་། དགེ་འདུན་ལ་སྤུ་ས་ལ་ལྟུང་བ་ལྟ་བུར་བྱེད་། འབྱུང་བར་སྐྱོང་། མཚུངས་པར་ཉེ་བར་སྟོན་ལ་། མཚམས་ཀྱི་ནང་དུ་འོངས་ཏེ་། བཟོད་པ་གསོལ་ཞིང་རྒྱུ་གང་གིས་ནན་ཏུར་གྱི་ལས་བྱས་པ་དེ་ཡང་སྤོང་བ་དག་ལ་བཟོད་པར་བྱའོ་༎
ཞེས་བརྩོན་པ་ཤས་༄༩༠བ་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་ལ་དགེ་འདུན་ལྷག་མའི་ལྟུང་བ་བྱུང་བར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ དགེ་འདུན་གྱིས་མཁན་པོ་དང་སློབ་དཔོན་དག་ལ་སྤོ་བ་དང་། གཞི་ནས་སྤོ་བ་སྦྱིན་པར་བྱའོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་གིས་སྤོ་བ་དང་། གཞི་ནས་སྤོ་བ་སྤྱད་ཟིན་པར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་། ཨཨེ་མའོ་༎ དགེ་འདུན་གྱིས་མཁན་པོ་དང་སློབ་དཔོན་སྤོ་བ་དང་གཞི་ནས་སྤོ་བ་སྤྱད་ཟིན་པ་དག་ལ་མགུ་བར་བྱ་བ་དང་། གཞི་ནས་མགུ་བར་བྱ་བ་སྦྱིན་པར་བྱའོ་༎ ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ འདི་ལྟ་སྟེ་། མཁན་པོ་དང་སློབ་དཔོན་དག་གིས་མགུ་བར་བྱ་བ་དང་། གཞི་ནས་མགུ་བར་བྱ་བ་སྤྱད་ཟིན་པར་གྱུར་ན་། དེ་ལ་དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་།
ཨཨེ་མའོ་༎ དགེ་འདུན་གྱིས་མཁན་པོ་དང་སློབ་དཔོན་མགུ་བར་བྱ་བ་དང་། གཞི་ནས་མགུ་བར་བྱ་བ་སྤྱད་ཟིན་པ་དག་ལ་དབྱུང་བ་སྦྱིན་པར་བྱའོ་༄༩༡ཨ་༌༎ ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ་༎ གལ་ཏེ་བརྩོན་པར་བྱེད་ན་དེ་ལྟ་ན་ལེགས་། གལ་ཏེ་བརྩོན་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ དགེ་སློང་ལྷན་ཅིག་གནས་པ་དང་། ཉེ་གནས་རྣམས་ཀྱིས་མཁན་པོ་དང་སློབ་དཔོན་དག་ལ་ཇི་ལྟར་བསྒྲུབ་པར་བྱ་བ་དེ་བཞིན་དུ་མཁན་པོ་དང་སློབ་དཔོན་དག་གིས་ཀྱང་ལྷན་ཅིག་གནས་པ་དང་། ཉེ་གནས་རྣམས་ལ་བསྒྲུབ་པར་བྱ་སྟེ་ཞུ་བ་ནི་མ་གཏོགས་སོ་༎ སངས་རྒྱས་བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བར་དབྱར་གནས་པར་ཞལ་གྱིས་བཞེས་སོ༏་༏དེའི་ཚེ་ན་ཚེ་དང་ལྡན་པ་ཉེ་སྡེ་ལྗོངས་སུ་དབྱར་གནས་པར་ཁས་བླངས་ཤིང་། དེས་ལོ་གཅིག་ལོན་པ་ན་། ལྷན་ཅིག་གནས་པ་རབ་ཏུ་ཕྱུང་ཞིང་བསྙེན་པར་རྫོགས་པར་བྱས་སོ་༎ དེ་ནས་ཚེ་དང་ལྡན་པ་ཉེ་སྡེ་དབྱར་ཟླ་བ་གསུམ་འདས་ནས་། ཆོས་གོས་བྱས་པ་དང་ལྡན་། ཆོས་གོས་ཟིན་པ་དང་ལྡན་ཞིང་། ལོ་གཉིས་ལོན་པ་ལྷན་ཅིག་གནས་པ་ལོ་གཅིག་ལོན་པ་དང་ལྷན་ཅིག་ལྷུང་བཟེད་དང་ཆོས་གོས་ཐོགས་ཏེ་། མཉན་ཡོད་ག་ལ་བ་དེར་རྒྱུ་ཞིང་སོང་ནས་། མཐར་གྱིས་རྒྱུ་ཞིང་འགྲོ་བ་ན་མཉན་ཡོད་དུ་ཕྱིན་ཏོ་༎ དེ་ནས་ཚེ་དང་ལྡན་པ་ཉེ་སྡེས་ལྷུང་བཟེད་དང་ཆོས་གོས་མཁོས་སུ་ཕབ་སྟེ་། རྐང་པ་གཉིས་བཀྲུས་ནས་། བཅོམ་ལྡན་འདས་ག་ལ་བ་དེར་སོང་སྟེ་ཕྱིན་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་པོས་ཕྱག་འཚལ་ཏེ་ཕྱོགས་གཅིག་ཏུ་འདུག་གོ་།
སངས་རྒྱས་༄༩༡བ་བཅོམ་ལྡན་འདས་རྣམས་ཀྱི་ཆོས་ཉིད་ནི་དགེ་སློང་གློ་བུར་དུ་འོངས་པ་རྣམས་ལ་། དགེ་སློང་ཁྱོད་ད་གཟོད་ག་ལས་འོངས་། དབྱར་གང་དུ་གནས་པར་ཁས་བླངས་ཞེས་སོ་སོར་ཀུན་དགའ་བར་བྱ་བ་འདིས་། སོ་སོར་ཀུན་དགའ་བར་མཛད་པ་ཡིན་པས་། བཅོམ་ལྡན་འདས་ཀྱིས་ཚེ་དང་ལྡན་པ་ཉེ་སྡེ་ལ་བཀའ་སྩལ་པ་། ཉེ་སྡེ་ཁྱོད་ད་གཟོད་ག་ལས་འོངས་། དབྱར་གང་དུ་གནས་པར་ཁས་བླངས་། བཙུན་པ་བདག་ད་གཟོད་ལྗོངས་ནས་མཆིས་ཏེ་། དབྱར་ལྗོངས་སུ་གནས་པར་མཆིད་ཀྱིས་འཚལ་ཏོ་༎ ཉེ་སྡེ་ཁྱོད་ཀྱི་རིགས་ཀྱི་བུ་འདི་སུ་ཞིག་ཡིན་། བཙུན་པ་བདག་གི་ལྷན་ཅིག་གནས་པ་ལགས་སོ་༎ ཉེ་སྡེ་ཁྱོད་ལོ་དུ་ལོན་། ཁྱོད་ཀྱི་ལྷན་ཅིག་གནས་པ་ལོ་དུ་ལོན་། བཙུན་པ་བདག་ནི་དགུང་ལོ་གཉིས་ལགས་། བདག་གི་ལྷན་ཅིག་གནས་པས་ནི་དགུང་ལོ་གཅིག་ལགས་སོ་༎ དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་། དགེ་སློང་དག་རིགས་ཀྱི་བུ་ཉེ་སྡེས་དང་པོ་ཁོ་ནར་ཚོགས་བསྡུ་བར་བསམས་སོ་༎ དེ་ལྟ་བས་ན་། ལོ་གཅིག་ལོན་པས་རབ་ཏུ་དབྱུང་བར་མི་བྱ་། བསྙེན་པར་རྫོགས་པར་མི་བྱ་། གནས་སྦྱིན་པར་མི་བྱ་། དགེ་ཚུལ་ཉེ་བར་གཞག་པར་མི་བྱ་ཞིང་། བདག་ཉིད་ཀྱང་མི་གནས་པར་འདུག་པར་མི་བྱའོ་༎ ལོ་གཉིས་ལོན་པས་ཀྱང་མི་བྱ་། ལོ་གསུམ་ལོན་པས་ཀྱང་མི་བྱ་། ལོ་བཞི་ལོན་པས་ཀྱང་མི་བྱ་། ལོ་ལྔ་ལོན་པས་ཀྱང་མི་བྱ་། ལོ་དྲུག་ལོན་པས་ཀྱང་མི་བྱ་། ལོ་བདུན་ལོན་བས་ཀྱང་མི་བྱ་། ལོ་བརྒྱད་ལོན་པས་ཀྱང་མི་བྱ་།
ལོ་དགུ་ལོན་པས་ཀྱང་རབ་ཏུ་དབྱུང་༄༩༢ཨ་༌༎ བར་མི་བྱ་། བསྙེན་པར་རྫོགས་པར་མི་བྱ་། གནས་སྦྱིན་པར་མི་བྱ་། དགེ་ཚུལ་ཉེ་བར་གཞག་པར་མི་བྱ་ཞིང་། བདག་ཉིད་ཀྱང་མི་གནས་པར་འདུག་པར་མི་བྱའོ་༎ ལོ་བཅུ་ལོན་པས་ནི་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ དེ་དག་བྱེ་བྲག་མེད་པར་བྱིས་པ་དང་། རྨོངས་པ་དང་། མི་གསལ་པ་དང་། མི་མཁས་པ་དག་གིས་ཀྱང་རབ་ཏུ་འབྱིན་པར་བྱེད་དེ་། ཀྱེ་མ་དེ་དག་བདག་ཉིད་མ་དུལ་བར་གཞན་དུལ་བར་བྱེད་པ་དེ་ནི་གནས་མེད་ལ་། བདག་ཉིད་མ་ཞི་བར་གཞན་ཞི་བར་བྱེད་པ་དང་། བདག་ཉིད་མ་གྲོལ་བར་གཞན་གྲོལ་བར་བྱེད་པ་དང་། བདག་ཉིད་ཡོངས་སུ་མྱ་ངན་ལས་མ་འདས་པར་གཞན་ཡོངས་སུ་མྱ་ངན་ལས་འདའ་བར་བྱེད་པ་དང་། བདག་ཉིད་འདམ་ལས་མ་རྒལ་བར་གཞན་འདམ་ལས་སྒྲོལ་བར་བྱེད་པ་དེ་ནི་གནས་མེད་དོ་༎ རྒན་ཞུགས་བྱིས་པ་། རྨོངས་པ་། མི་གསལ་བ་། མི་མཁས་པ་ཞིག་གིས་གཞན་མུ་སྟེགས་ཅན་ཞིག་རབ་ཏུ་ཕྱུང་ཞིང་བསྙེན་པར་རྫོགས་པར་བྱས་ནས་། དེས་དུས་དང་དུས་སུ་གདམས་ངག་དང་། རྗེས་སུ་བསྟན་པ་མ་ཐོབ་ནས་བསླབ་པ་ཕུལ་ཏེ་ཉམས་པར་གྱུར་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་ལོ་བཅུ་ལོན་པ་ཆོས་ལྔ་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་།
དགེ་ཚུལ་ཉེ་བར་༄༩༢བ་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ ལྔ་གང་ཞེ་ན་། བསྙེན་པར་རྫོགས་ནས་ལོ་བཅུ་ལོན་པའམ་། ལྷག་པ་དང་ལྷན་ཅིག་གནས་པ་དང་། ཉེ་གནས་རྣམས་ཀྱི་ནད་ག-ཡོག་བྱེད་དམ་། བྱེད་དུ་འཇུག་ནུས་པ་དང་། ལྷན་ཅིག་གནས་པ་དང་། ཉེ་གནས་རྣམས་ལ་འགྱོད་པ་སྐྱེས་པ་སེལ་ཏམ་། སེལ་དུ་འཇུག་ནུས་པ་དང་། ལྷན་ཅིག་གནས་པ་དང་། ཉེ་གནས་རྣམས་ལ་སྡིག་པ་ཅན་གྱི་ལྟ་བའི་རྣམ་པ་བྱུང་བ་སྤོང་ངམ་། སྤོང་དུ་འཇུག་ནུས་པ་དང་། ཕྱོགས་གང་དུ་ལྷན་ཅིག་གནས་པ་དང་། ཉེ་གནས་རྣམས་མངོན་པར་མི་དགའ་ན་དེ་ལ་དོར་བའམ་། འདོར་དུ་འཇུག་ནུས་པ་སྟེ་། ལོ་བཅུ་ལོན་པ་ཆོས་ལྔ་པོ་དེ་དག་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ གཞན་ཡང་ལོ་བཅུ་ལོན་པ་ཆོས་ལྔ་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ ལྔ་གང་ཞེ་ན་། ཚུལ་ཁྲིམས་དང་ལྡན་པ་དང་། མང་དུ་ཐོས་པ་དང་། མདོ་སྡེ་འཛིན་པ་དང་། འདུལ་བ་འཛིན་པ་དང་། མ་མོ་འཛིན་པ་སྟེ་། ལོ་བཅུ་ལོན་པ་ཆོས་ལྔ་པོ་དེ་དག་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎
གཞན་ཡང་ལོ་བཅུ་ལོན་པ་ཆོས་ལྔ་དང་ལྡན་༄༩༣ཨ་༌༎ པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ ལྔ་གང་ཞེ་ན་། ཚུལ་ཁྲིམས་དང་ལྡན་པ་དང་། མང་དུ་ཐོས་པ་དང་། མདོ་སྡེ་ལ་མཁས་པ་དང་། འདུལ་བ་ལ་མཁས་པ་དང་། མ་མོ་ལ་མཁས་པ་སྟེ་། ལོ་བཅུ་ལོན་པ་ཆོས་ལྔ་པོ་དེ་དག་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ གཞན་ཡང་ལོ་བཅུ་ལོན་པ་ཆོས་ལྔ་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ ལྔ་གང་ཞེ་ན་། ཚུལ་ཁྲིམས་དང་ལྡན་པ་དང་། མང་དུ་ཐོས་པ་དང་། མདོ་སྡེ་རིག་པ་དང་། འདུལ་བ་རིག་པ་དང་། མ་མོ་རིག་པ་སྟེ་། ལོ་བཅུ་ལོན་པ་ཆོས་ལྔ་པོ་དེ་དག་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ གཞན་ཡང་ལོ་བཅུ་ལོན་པ་ཆོས་ལྔ་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་བར་བྱ་ཞིང་། བདག་ཉིད་ཀྱང་མི་གནས་པར་འདུག་བར་བྱའོ་༎ ལྔ་གང་ཞེ་ན་།
ཚུལ་ཁྲིམས་དང་ལྡན་༄༩༣བ་པ་དང་། མང་དུ་ཐོས་པ་དང་། མདོ་སྡེ་ལ་གསལ་བ་དང་། འདུལ་བ་ལ་གསལ་བ་དང་། མ་མོ་ལ་གསལ་བ་སྟེ་། ལོ་བཅུ་ལོན་པ་ཆོས་ལྔ་པོ་དེ་དག་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ གཞན་ཡང་ལོ་བཅུ་ལོན་པ་ཆོས་ལྔ་དང་ལྡན་པས་རབ་ཏུ་དབྱུང་བར་བྱ་། བསྙེན་པར་རྫོགས་པར་བྱ་། གནས་སྦྱིན་པར་བྱ་། དགེ་ཚུལ་ཉེ་བར་གཞག་པར་བྱ་ཞིང་། བདག་ཉིད་ཀྱང་མི་གནས་པར་འདུག་པར་བྱའོ་༎ ལྔ་གང་ཞེ་ན་། ཚུལ་ཁྲིམས་དང་ལྡན་པ་དང་། མང་དུ་ཐོས་པ་དང་། ལྷན་ཅིག་གནས་པ་དང་། ཉེ་གནས་རྣམས་མདོ་སྡེ་འཛིན་དུ་འཇུག་ནུས་པ་དང་། འདུལ་བ་འཛིན་དུ་འཇུག་ནུས་པ་དང་། མ་མོ་འཛིན་དུ་འཇུག་ནུས་པ་སྟེ་།