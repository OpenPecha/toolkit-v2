༄༡བ་༅༎ འདུལ་བ་གཞི་། བམ་པོ་ཉི་ཤུ་གཉིས་པ་། སྡོམ་ལ་། སྨྱུག་མའི་ལོ་མ་གྲོ་བཞིན་དང་༎ རྗེས་སུ་གནང་དང་བསྲུང་ཕྱིར་དང་༎ དེ་བཞིན་བསེགས་སུ་བཅིངས་པ་དང་༎ རྩེ་མོ་རྙེད་པ་སྤུ་གུ་ཅན་༎ བཅོམ་ལྡན་འདས་ཀྱིས་། དགེ་སློང་གིས་ཤིང་གི་མཆིལ་ལྷམ་བཅང་བར་མི་བྱའོ་༎
ཞེས་གསུངས་ནས་དེ་དག་སྨྱུག་ལོའི་མཆིལ་ལྷམ་འཆང་བ་དང་། དེ་ཉིད་༄༢ཨ་༅༎ ཉེས་དམིགས་སུ་གྱུར་ནས་། བཅོམ་ལྡན་འདས་ཀྱིས་བཀའ་སྩལ་པ་། སྨྱུག་ལོའི་མཆིལ་ལྷམ་བཅང་བར་མི་བྱའོ་༎ དེ་དག་རཙབ༹་མུན་ཛའི་མཆིལ་ལྷམ་འཆང་བ་དང་། དེ་ཉིད་ཉེས་དམིགས་སུ་གྱུར་ནས་། བཅོམ་ལྡན་འདས་ཀྱིས་བཀའ་སྩལ་པ་། རཙབ༹་མུན་ཛའི་མཆིལ་ལྷམ་བཅང་བར་མི་བྱའོ་༎ དེ་དག་སྲད་བུའི་མཆིལ་ལྷམ་འཆང་བ་དང་། དེ་ཉིད་ཉེས་དམིགས་སུ་གྱུར་ནས་། བཅོམ་ལྡན་འདས་ཀྱིས་བཀའ་སྩལ་པ་། སྲད་བུའི་མཆིལ་ལྷམ་བཅང་བར་མི་བྱའོ་༎ དགེ་སློང་དག་དྲེག་གིས་བཏབ་སྟེ་དེ་དག་ཤུ་བ་བྱུང་བས་ཀོ་བའི་མཆིལ་ལྷམ་རླན་པར་གྱུར་པའི་སྐབས་དེ་།
བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། ༄༢བ་བཅོམ་ལྡན་འདས་ཀྱིས་བཀའ་སྩལ་པ་། དྲེག་གིས་ཐེབས་པ་གང་ཡིན་པ་དེས་། སྲད་བུའི་མཆིལ་ལྷམ་བཅང་བར་བྱའོ་། གང་གི་ཚེ་གྲོ་བཞིན་སྐྱེས་བྱེ་བ་ཉི་ཤུ་པ་རབ་ཏུ་བྱུང་བ་དེའི་ཚེ་དེའི་རྐང་མཐིལ་ལ་གསེར་གྱི་ཁ་དོག་འདྲ་བའི་སྤུ་སོར་བཞི་ཙམ་ཡོད་པ་དེ་། དྲུག་སྡེ་དག་གིས་མཐོང་ངོ་༎ མཐོང་ནས་ཀྱང་དེ་དག་གིས་སྨྲས་པ་། དགའ་བོ་ཉེ་དགའ། རེ་ཞིག་མར་སར་གྱི་གོང་བུ་འདྲ་བ་འདི་། གཅིག་ཏུ་བརྩོན་པའི་བསྟན་པ་ལ་རབ་ཏུ་བྱུང་ནས་ཅི་ཞིག་བྱེད་ཅེས་སྨྲས་པ་། དེས་ཐོས་སོ་༎ དེས་ཐོས་ནས་ང་རྒྱལ་སྐྱེས་ཏེ་། ཚེ་དང་ལྡན་པ་ཀུན་དགའ་བོའི་དྲུང་དུ་སོང་སྟེ་ཕྱིན་ནས་། ཚེ་དང་ལྡན་པ་ཀུན་དགའ་བོ་ལ་དྲིས་པ་། བཙུན་པ་ཀུན་དགའ་བོ་། བཅོམ་ལྡན་འདས་ཀྱིས་གཅིག་ཏུ་བརྩོན་པའི་བསྟན་པ་ལ་ཏིང་ངེ་འཛིན་ཡུན་རིང་དུ་གནས་པར་གསུངས་པ་གང་ལགས་། ཚེ་དང་ལྡན་པ་གྲོ་བཞིན་སྐྱེས་། འཆག་པས་ཐོབ་པ་ཡིན་ནོ་༎ དེ་བསིལ་བའི་ཚལ་གྱི་དུར་ཁྲོད་དུ་སོང་ནས་འཆག་ས་བཅས་སོ་༎ དེ་འཆག་པ་ན་།
སྤུ་གསེར་གྱི་ཁ་དོག་འདྲ་བ་སོར་བཞི་ཙམ་པོ་དག་ཀྱང་༄༣ཨ་༅༎ ཟད་དོ་༎ དེའི་འོག་ཏུ་པགས་པ་རྡོལ་། དེའི་འོག་ཏུ་ཁྲག་བྱུང་སྟེ་། དེ་ཇི་སྲིད་འཆག་སའི་མགོ་གཅིག་ནས་གཅིག་ཤོས་སུ་སོང་གི་བར་དུ་དེའི་འཆག་སའི་མགོ་གཅིག་ན་ཡང་ཁབ༹་དག་ཁྲག་འཐུང་ལ་། གཉིས་པ་ན་ཡང་འཐུང་ངོ་༎ ཆོས་ཉིད་ཀྱིས་། སངས་རྒྱས་བཅོམ་ལྡན་འདས་རྣམས་བཞུགས་ཤིང་འཚོ་ལ་གཞེས་པ་ནི་། དུས་དུས་སུ་ཆུ་བོར་རྒྱུ་བ་སྤྱོད་དོ་ཞེས་བྱ་བའི་བར་དུ་རྒྱས་པར་བྱ་སྟེ་། སྐབས་འདིར་ནི་། སངས་རྒྱས་བཅོམ་ལྡན་འདས་གཙུག་ལག་ཁང་དུ་རྒྱུ་ཞིང་གཤེགས་པ་ཡིན་པས་། ཚེ་དང་ལྡན་པ་གྲོ་བཞིན་སྐྱེས་བྱེ་བ་ཉི་ཤུ་པའི་གཙུག་ལག་ཁང་གང་ན་བ་དེར་གཤེགས་པ་དང་། བཅོམ་ལྡན་འདས་ཀྱིས་གྲོ་བཞིན་སྐྱེས་བྱེ་བ་ཉི་ཤུ་པའི་འཆག་ས་གཟིགས་སོ་༎ གཟིགས་ནས་ཀྱང་སངས་རྒྱས་བཅོམ་ལྡན་འདས་རྣམས་ནི་། མཁྱེན་བཞིན་རྨེད་པ་ཡིན་པས་། མཁྱེན་བཞིན་དུ་རྨེད་དེ༏་སངས་རྒྱས་བཅོམ་ལྡན་འདས་ཀྱིས་ཆེ་དང་ལྡན་པ་ཀུན་དགའ་བོ་ལ་རྨེད་པ་། ཀུན་དགའ་བོ་། གཅིག་ཏུ་བརྩོན་པའི་འཆག་ས་འདི་། དགེ་སློང་གང་གི་ཡིན་།
གྲོ་བཞིན་༄༣བ་སྐྱེས་བྱེ་བ་ཉི་ཤུ་པའི་ལགས་སོ་༎ ཀུན་དགའ་བོ་། དེ་ལྟ་བས་ན་། རྗེས་སུ་གནང་སྟེ་གྲོ་བཞིན་སྐྱེས་བྱེ་བ་ཉི་ཤུ་པས་རིམ་པ་གཅིག་པའི་མཆིལ་ལྷམ་བཅང་བར་བྱའོ་༎ རིམ་གཉིས་པ་མ་ཡིན་། རིམ་གསུམ་པ་མ་ཡིན་ནོ་༎ གལ་ཏེ་རྡོལ་བར་གྱུར་ན་། ལྷན་པས་བཏབ་སྟེ་བཅང་བར་བྱའོ་༎ དེ་ནས་ཚེ་དང་ལྡན་པ་ཀུན་དགའ་བོ་ཚེ་དང་ལྡན་པ་གྲོ་བཞིན་སྐྱེས་བྱེ་བ་ཉི་ཤུ་པ་གང་ན་བ་དེར་སོང་སྟེ་། སོན་ནས་ཚེ་དང་ལྡན་པ་གྲོ་བཞིན་སྐྱེས་བྱེ་བ་ཉི་ཤུ་པ་ལ་འདི་སྐད་ཅེས་སྨྲས་སོ་༎ ཚེ་དང་ལྡན་པ་ཤེས་པར་གྱིས་ཤིག་། སྟོན་པས་ཁྱོད་ལ་མཆིལ་ལྷམ་རིམ་གཅིག་པ་རྗེས་སུ་གནང་སྟེ་། རིམ་གཉིས་པ་མ་ཡིན་། རིམ་གསུམ་པ་མ་ཡིན་ནོ་ཞེས་བྱ་བ་རྒྱས་པར་སྦྱར་རོ་༎ བཙུན་པ་ཀུན་དགའ་བོ་། ཅི་། དགེ་འདུན་ཐམས་ཅད་ལའམ་། འོན་ཏེ་བདག་འབའ་ཞིག་ལ་། ཁྱོད་འབའ་ཞིག་ལའོ་༎ བཙུན་པ་ཀུན་དགའ་བོ་། སྟོན་པའི་བཀའ་མི་གཅོག་ན་། གལ་ཏེ་བདག་གིས་བཅངས་ན་གཞི་དེས་བདག་ལ་ཚངས་པ་མཚུངས་པར་སྤྱོད་པ་དག༏་ཨཨེ་མའོ་འགྲོ་བཞིན་སྐྱེས་བྱེ་བ་ཉི་ཤུ་པ་རབ་ཏུ་བྱུང་ནས་ལྟོགས་པ་ཞིག་རྙེད་དོ་༎ གང་ཡང་ཡུལ་ཙམ་པ་ཐུན་མོང་མ་ཡིན་པ་དང་། གླང་པོ་ཆེ་བདུན་གྱི་ཚོགས་སྤངས་ཏེ་རབ་ཏུ་བྱུང་ལ་། དེང་མཆིལ་ལྷམ་ཐེག་གི་བ་ཙམ་ལ་ཆགས་པ་ལྟ་ཞེས་གླེང་བར་འགྱུར་ཏེ་། དེ་ལྟ་མོད་ཀྱི་། གལ་ཏེ་བཅོམ་ལྡན་འདས་ཀྱིས་བདག་ལ་ལྟོས་ཏེ་དགེ་འདུན་ཐམས་ཅད་ལ་རྗེས་སུ་གནང་ན་། བདག་གིས་དེ་བཞིན་དུ་བཅང་བར་བགྱིའོ་༎ ཞེས་པའི་སྐབས་དེ༏་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་རྒྱས་པར་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་། རྗེས་སུ་གནང་སྟེ་།
གྲོ་བཞིན་སྐྱེས་བྱེ་བ་ཉི་ཤུ་པ་ལ་ལྟོས་ནས་དགེ་འདུན་ཐམས་ཅད་༄༤ཨ་༌༎ ཀྱིས་རིམ་གཅིག་པའི་མཆིལ་ལྷམ་བཅང་བར་བྱ་སྟེ་། རིམ་གཉིས་པ་མ་ཡིན་ཞེས་རྒྱས་པར་སྦྱར་རོ་༎ བཅོམ་ལྡན་འདས་ཀྱི་སྤྱན་སྔ་ན་རྒན་ཞུགས་མཆིལ་ལྷམ་ཅན་གཞན་ཞིག་འཆག་པར་བྱེད་པ་དང་། དེ་ནས་བཅོམ་ལྡན་འདས་ཀྱིས་དགེ་སློང་དེ་ལ་འདི་སྐད་ཅེས་བཀའ་སྩལ་ཏོ་༎ དགེ་སློང་ཕར་སོང་། ངའི་སྤྱན་སྔ་ན་མ་འདུག་ཅིག་། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་། དགེ་སློང་དག་། རེ་ཞིག་འཇིག་རྟེན་ཐམས་ཅད་ཀྱི་ཟང་ཟིང་དང་འདྲེས་པའི་སྟོན་པ་གང་ཡིན་པ་། སྟོན་པ་དེའི་ཉན་ཐོས་རྣམས་ཀྱང་འདི་ལྟར་མྱུར་བ་མྱུར་བར་ལྟུང་བར་འགྱུར་བའི་བརྟུལ་ཞུགས་མི་སྤྱོད་ན་། ང་འཇིག་རྟེན་ཐམས་ཅད་ཀྱི་ཟང་ཟིང་དང་བྲལ་བར་གནས་པ་ལྟ་སྨོས་ཀྱང་ཅི་དགོས་། བཅོམ་ལྡན་འདས་ཀྱིས་དགོངས་པ་། ཉེས་དམིགས་གང་ཅི་བྱུང་བ་དེ་ནི་། དགེ་སློང་དག་མཆིལ་ལྷམ་འཆང་བ་ཡིན་ཏེ་། དེ་ལྟ་བས་ན་། དགེ་སློང་གིས་མཆིལ་ལྷམ་བཅང་བར་མི་བྱའོ་༎ བཅོམ་ལྡན་འདས་ཀྱིས་དགེ་སློང་གིས་མཆིལ་ལྷམ་བཅང་བར་མི་བྱའོ༏་༏ཞེས་གསུངས་པ་དང་། གར་མཁན་གཞན་ཞིག་རབ་ཏུ་བྱུང་བ་དེའི་ཆུ་སྣོད་ཆག་ནས་། དེ་རྐང་པ་བཀྲུ་བའི་གནས་སུ་རྐང་པ་བཀྲུས་ནས་ཁའི་ནང་དུ་ཆུས་བཀང་སྟེ་། རྨ་བྱའི་འགྲོས་སུ་སོང་བ་དེ་དྲུག་སྡེ་རྣམས་ཀྱིས་མཐོང་ནས་། དེ་རྣམས་ཀྱིས་སྨྲས་པ་། ཚེ་དང་ལྡན་པ་དག་། རོལ་མོའི་སྒྲ་མེད་པར་དགེ་སློང་གར་བྱེད་ཀྱི་།
རོལ་མོའི་སྒྲ་བྱའོ་ཞེས་དེ་རྣམས་ཀྱིས་ཁས་རོལ་མོའི་སྒྲ་བྱ་བར་བརྩམས་༄༤བ་སོ༏་༏དེ་རྣམས་ལ་དགེ་སློང་དག་གིས་སྨྲས་པ་། ཚེ་དང་ལྡན་པ་དག་། ཅི་མ་གྲངས་པ་བྱེད་དམ་། དེ་རྣམས་ཀྱིས་སྨྲས་པ་། འདི་ལ་མ་གྲངས་སུ་ཅི་ཞིག་ཡོད་། ཁྱེད་ཀྱིས་རོལ་མོའི་སྒྲ་མེད་པར་དགེ་སློང་གར་བྱེད་པ་མཐོང་ངམ་ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། སངས་རྒྱས་བཅོམ་ལྡན་འདས་རྣམས་ནི་། མཁྱེན་བཞིན་དུ་རྨེད་པ་ཡིན་པས་། མཁྱེན་བཞིན་རྨེད་དེ་། སངས་རྒྱས་བཅོམ་ལྡན་འདས་ཀྱིས་དགེ་སློང་དེ་ལ་རྨེད་པ་། དགེ་སློང་། ཁྱོད་ཀྱིས་བསམ་པ་ཅི་ཞིག་གིས་དེ་ལྟ་བུ་བྱས་། བཙུན་པ་། གནས་མལ་བསྲུང་སླད་དུའོ་༎ དགེ་སློང་འདི་། གནས་མལ་བསྲུང་བའི་ཕྱིར་དེ་ལྟ་བུར་བྱེད་པ་ལ་ལྟུང་བ་མེད་དོ་༎ དེ་ལྟ་བས་ན་། རྗེས་སུ་གནང་སྟེ་། གནས་མལ་བསྲུང་བའི་ཕྱིར་རིམ་གཅིག་པའི་མཆིལ་ལྷམ་བཅང་བར་བྱའོ་༎ རིམ་གཉིས་པ་མ་ཡིན་། རིམ་གསུམ་པ་མ་ཡིན་། གལ་ཏེ་རྡོལ་བར་གྱུར་ན་། ལྷན་པས་བཏབ་སྟེ་བཅང་བར་བྱའོ་༎ བཅོམ་ལྡན་འདས་ཀྱིས་རིམ་གཅིག་པའི་མཆིལ་ལྷམ་བཅང་བར་བྱའོ་༎ ཞེས་གསུངས་པ་དང་། བསོད་སྙོམས་པ་གཞན་ཞིག་ལ་ཁྱིམ་བདག་ཅིག་དད་པར་གྱུར་ཏོ་༎ དེ་ནང་པར་སྔར་ལངས་ཏེ་མཆིལ་ལྷམ་མེད་པར་མཉན་ཡོད་དུ་བསོད་སྙོམས་ལ་ཞུགས་སོ་༎ དེ་མཆིལ་ལྷམ་མེད་པ་ཁྱིམ་བདག་དེས་མཐོང་ངོ་༎ མཐོང་ནས་སྨྲས་པ་། འཕགས་པ་ལ་མཆིལ་ལྷམ་མ་མཆིས་སམ་། ཚུར་སྤྱོན་། ལྷམ་མཁན་གྱི་དྲུང་དུ་བཞུད་། མཆིལ་ལྷམ་ཞིག་འབུལ་དུ་སྩལ་ཏོ་༎ དེ་ལྷམ་མཁན་གྱི་དྲུང་དུ་སོང་ནས་། དེས་ལྷམ་མཁན་ལ་སྨྲས་པ་། ཀྱེ་ནང་རྗེ་། འཕགས་པ་འདི་ལ་མཆིལ་ལྷམ་ཞིག་ཕུལ་ཅིག་ཅེས་བསྒོས་ནས་སོང་ངོ་༎
དེའི་༄༥ཨ་༌༎ ཚེ་དགེ་སློང་རྣམས་དང་། ཤི་བ་རྣམས་དང་གཉིས་ཀྱི་ཕྱིར་མཆིལ་ལྷམ་རིམ་པ་གཅིག་པ་དག་བྱས་སོ་༎ དགེ་སློང་དེ་ཡང་དང་ཡང་དུ་ལྷམ་མཁན་གྱི་དྲུང་དུ་སོང་ཡང་མ་བྱིན་ནོ་༎ དུས་གཞན་ཞིག་ན་། ཁྱིམ་བདག་དེས་ཡང་དགེ་སློང་མཆིལ་ལྷམ་མེད་པ་མཐོང་ངོ་༎ མཐོང་ནས་ཀྱང་སྨྲས་པ་། འཕགས་པ་། ཁྱོད་ལ་ལྷམ་མཁན་གྱི་མཆིལ་ལྷམ་མ་ཕུལ་ལམ་། ཁྱིམ་བདག་། ལྷམ་མཁན་ལ་བདེན་པར་སྨྲ་བ་དཀོན་པ་ཁྱོད་ཀྱིས་མ་ཐོས་སམ་། ཡང་དང་ཡང་དུ་སོང་ཡང་མ་བྱིན་ནོ་༎ དེས་སྨྲས་པ་། འཕགས་པ་ཚུར་སྤྱོན་། ཁྱིམ་དུ་བཞུད་། དེས་དེ་ཁྱིམ་དུ་ཁྲིད་ནས་ཁ་ཟས་བསོད་པས་ཚིམ་པར་བྱས་ཏེ་། རིམ་པ་མང་པོ་ཅན་གྱི་མཆིལ་ལྷམ་ཞིག་བྱིན་ནོ་༎ དགེ་སློང་གིས་སྨྲས་པ་། ཁྱིམ་བདག་། བཅོམ་ལྡན་འདས་ཀྱིས་རྗེས་སུ་མ་གནང་ངོ་༎ དེས་འཕགས་པ་བསྣམས་ཏེ་། བཞུད་ལ་། རིམ་གཅིག་པའི་མཆིལ་ལྷམ་མཛོད་ལ་གསོལ་ཅིག་། དེས་དེ་ཁྱེར་ཏེ་གནས་ཁང་དུ་སོང་ནས་དེས་དེ་དང་གྲི་བླངས་ཏེ་ཤིང་དྲུང་དུ་འདུག་ནས་དྲལ་བར་བརྩམས་སོ་༎ བཅོམ་ལྡན་འདས་ཀྱང་ཕྱོགས་དེར་བྱོན་ནས་། དགེ་སློང་ཅི་བྱེད་། བཅོམ་ལྡན་འདས་ཀྱིས་རིམ་པ་མང་པོ་ཅན་གྱི་མཆིལ་ལྷམ་བཀག་ན་། བདག་ལ་རིམ་པ་མང་པོ་ཅན་འདི་ལྟ་བུ་གྲུབ་སྟེ་། རིམ་གཅིག་པར་བགྱིས་ལ་བཅང་བར་བགྱིའོ་༎ དེ་ནས་བཅོམ་ལྡན་འདས་འདི་སྙམ་དུ་ཨཨེ་མའོ་༎ ངའི་ཉན་ཐོས་རྣམས་ལ་བྲམ་ཟེ་དང་ཁྱིམ་བདག་དད་པ་ཅན་དག་གིས་རིམ་པ་མང་པོའི་མཆིལ་ལྷམ་སྟེར་བ་ལྟ་སྙམ་དུ་དགོངས་ནས་། དེ་ལྟ་བས་ན་། རྗེས་སུ་གནང་སྟེ་།
མཆིལ་ལྷམ་རིམ་༄༥བ་པ་མང་པོ་ཅན་ཁྱིམ་པའི་དམན་མ་ཡིན་ཕན་ཆད་པ་བཅང་བར་བྱའོ་༎ ཚེ་དང་ལྡན་པ་ཉེ་བར་འཁོར་གྱིས་ཞུས་ཏེ་ཞེས་བྱ་བའི་བར་དུ་སྟེ་། བཙུན་པ་། བཅོམ་ལྡན་འདས་ཀྱིས་མཆིལ་ལྷམ་རིམ་པ་མང་པོ་ཅན་ཁྱིམ་པའི་དམན་མ་ཡིན་ཕན་ཆད་བཅང་བར་བྱའོ་༎ ཞེས་གསུངས་ན་། བཙུན་པ་། ཇི་ཙམ་གྱིས་ན་། ཁྱིམ་པའི་དམན་མ་ལགས་པར་བརྗོད་པར་བགྱི་། ཉེ་བར་འཁོར་། ཐ་ན་། གོམ་པ་བདུན་ནམ་བརྒྱད་བགོས་པར་གྱུར་ན་ཡང་ཡིན་ནོ་༎ གླེང་གཞི་ནི་། ཡངས་པ་ཅན་ནོ་༎ དེའི་ཚེ་ཡངས་པ་ཅན་ན་འདི་ལྟ་བུའི་མཆིལ་ལྷམ་དག་བྱེད་དེ་། འདི་ལྟ་སྟེ་། ཁྲིག་ཁྲིག་། ཚིག་ཚིག་ཆེམ་ཆེམ་ཞེས་ཟེར་བ་ལུག་རུ་འམ་། བྱང་ཆུབ་ཀྱི་ཤིང་གི་ལོ་མ་ལྟ་བུ་ཁྲ་བོ་། ཀརཤ་པ་ན་ལྔ་རི་བ་དག་བྱེད་དོ་༎ དྲུག་སྡེ་དག་གིས་མཆིལ་ལྷམ་དག་གྱོན་པ་ཞིག་མཐོང་ནས་དེ་དག་གིས་རྟིང་པ་རྐང་པའི་མཐེ་བོས་མནན་ནས་ལྟག་པ་ནས་ཕུལ་ཏེ་། ཁྱོད་ཀྱིས་སྦྱིན་པ་འདི་ཕུལ་བས་སེམས་ཀྱི་རྒྱན་དང་། སེམས་ཀྱི་ཡོ་བྱད་དང་། རྣལ་འབྱོར་གྱི་ཚོགས་དང་། དོན་གྱི་མཆོག་སངས་རྒྱས་ཉིད་ཐོབ་པར་གྱུར་ཅིག་ཅེས་བྱས་ནས་བླངས་པ་དང་། ཕྱོགས་ཀུན་ཏུ་འཕགས་པ་དག་ནི་། ལྷམ་དེ་ལྟ་བུས་འཕྲོག་གོ་། ཞེས་སྒྲ་གྲག་གོ་༎ རྒན་མོ་ཞིག་གིས་མག་པ་ཞིག་འོངས་པ་དང་དེ་ལ་དེས་མཆིལ་ལྷམ་ཞིག་བྱིན་ནས་འཕགས་པ་དག་མཆིལ་ལྷམ་འཕྲོག་གི་། ཇི་ནས་ཀྱང་འཕྲོག་པར་མི་འགྱུར་བར་བག་ཡོད་པར་གྱིས་ཤིག་ཅེས་བསྒོའོ་༎ བསོད་སྙོམས་པ་ཞིག་བསོད་སྙོམས་ཀྱི་ཕྱིར་ཞུགས་པ་། དེས་མཐོང་ནས་དེ་ཁྱིམ་ཞིག་ཏུ་ཞུགས་སོ་༎
དེ་ཡང་དེ་ཉིད་དུ་ཞུགས་པ་༄༦ཨ་༌༎ དང༏་དེ་ཁྱིམ་དེ་ནས་བྱུང་ནས་ཁྱིམ་གཞན་ཞིག་ཏུ་ཞུགས་སོ་༎ བསོད་སྙོམས་པས་ཀྱང་དེ་ཉིད་དུ་ཞུགས་པ་དང་། དེས་སྨྲས་པ་། འཕགས་པ་། ཁྱོད་དོན་ཅིའི་ཕྱིར་ཁོ་བོའི་རྗེས་བཞིན་རྗེས་བཞིན་དུ་འབྲང་། ཅི་། མཆིལ་ལྷམ་འདི་འཕྲོག་པར་བཞེད་མོད་། བཞིན་བཟང་། ཁྱོད་ཀྱི་མཆིལ་ལྷམ་ཁོ་བོ་མི་འཕྲོག་སྟེ་། འོན་ཀྱང་ཁོ་བོ་བསོད་སྙོམས་ཀྱི་ཕྱིར་ཞུགས་སོ་༎ དེས་སྨྲས་པ༏་འཕགས་པ་། འཕྲོག་ཀྱང་རུང་། མི་འཕྲོག་ཀྱང་རུང་སྟེ་། འོན་ཀྱང་ཕྱོགས་ཀུན་ཏུ་འཕགས་པ་ཁྱེད་ཅག་མཆིལ་ལྷམ་འཕྲོག་གོ་ཞེས་སྒྲ་གྲགས་སོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། དེ་ནས་བཅོམ་ལྡན་འདས་འདི་སྙམ་དུ་དགོངས་ཏེ་། ཉེས་དམིགས་གང་ཅི་བྱུང་བ་དེ་ནི་། དགེ་སློང་དག་མཆིལ་ལྷམ་ཁྲིག་ཁྲིག་ཅེས་བྱ་བ་ནས་། དེ་ལྟ་བས་ན་། དགེ་སློང་གིས་མཆིལ་ལྷམ་ཁྲིག་ཁྲིག་ཟེར་བ་བཅང་བར་མི་བྱའོ་༎ ཞེས་བྱ་བའི་བར་རྒྱས་པར་སྦྱར་རོ་༎ དེ་ལྟ་བུ་བཅང་བར་མི་བྱའོ་༎ དགེ་སློང་གིས་དེ་ལྟ་བུའི་མཆིལ་ལྷམ་བཅངས་ན་། འགལ་ཚབས་ཅན་དུ་འགྱུར་རོ་༎ གླེང་གཞི་ནི་། མཉན་ཡོད་ནའོ་༎ དེའི་ཚེ་དགེ་སློང་རྣམས་མཆིལ་ལྷམ་གྱིས་རྐང་པའི་བོལ་ལ་རྨ་བྱུང་བ་། བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས་ཁྱེད་ཅག་གིས་ཞབས་ཀྱི་བོལ་ཅི་ཞིག་གིས་རྨ་བྱུང་བར་གྱུར་། མཆིལ་ལྷམ་གྱིས་སོ་༎ ཅི་། ཁྱེད་ཅག་གིས་བསེགས་སུ་བཅིངས་ནས་མ་བཅིངས་སམ་། བཅོམ་ལྡན་འདས་ཀྱིས་རྗེས་སུ་མ་གནང་ངོ་༎ ཞེས་པའི་སྐབས་དེ་།
བཅོམ་ལྡན་འདས་༄༦བ་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་། རྗེས་སུ་གནང་སྟེ་། བསེགས་སུ་བཅིངས་ནས་བཅང་བར་བྱའོ་༎ དགེ་སློང་རྣམས་བྱ་རྒོད་ཕུང་པོའི་རི་ལ་འཛེག་པ་ན༏་རྐང་པའི་མཐེ་བོར་རྨ་བྱུང་ངོ་༎ དེ་དག་བྲམ་ཟེ་དང་ཁྱིམ་བདག་གིས་མཐོང་ནས་སྨྲས་པ་། ཁྱེད་ཅག་གི་ཞབས་ཀྱི་མཐེ་བོང་ཅི་ཞིག་གིས་རྨ་བྱུང་། བྱ་རྒོད་ཀྱི་ཕུང་པོའི་རི་ལ་འཛེག་པ་ནའོ་༎ ཅི་། ཁྱེད་ཅག་གིས་མཆིལ་ལྷམ་གྱི་རྩེ་མོ་སྤུ་གུ་ཅན་མ་བཅངས་སམ་། བཅོམ་ལྡན་འདས་ཀྱིས་རྗེས་སུ་མ་གནང་ངོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་། རྗེས་སུ་གནང་སྟེ་། དགེ་སློང་གིས་མཆིལ་ལྷམ་གྱི་རྩེ་མོ་སྤུ་གུ་ཅན་བཅང་བར་བྱའོ་༎ དགེ་སློང་རྣམས་བྱ་རྒོད་ཕུང་པོའི་རི་ལས་བབས་པ་ན་། རྐང་པའི་རྟིང་པ་རྨ་བྱུང་བ་། བྲམ་ཟེ་དང་། ཁྱིམ་བདག་རྣམས་ཀྱིས་མཐོང་ནས་སྨྲས་པ་། འཕགས་པ་། ཁྱེད་ཅག་རྣམས་ཀྱི་ཞབས་ཀྱི་རྟིང་པ་ཅི་ཞིག་གིས་རྨ་བྱུང་། བྱ་རྒོད་ཀྱི་ཕུང་པོའི་རི་ལས་བབས་པ་ནའོ་༎ ཅི་། ཁྱེད་ཅག་གིས་མཆིལ་ལྷམ་གྱི་རྟིང་པ་སྦུ་གུ་ཅན་མ་བཅངས་སམ་། བཅོམ་ལྡན་འདས་ཀྱིས་རྗེས་སུ་མ་གནང་ངོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་། རྗེས་སུ་གནང་སྟེ་། དགེ་སློང་གིས་མཆིལ་ལྷམ་གྱི་རྟིང་པ་སྤུ་གུ་ཅན་བཅང་བར་བྱའོ་༎ སྡོམ་ལ་། མགུལ་ཆད་དང་། ནི་ཡུ་ཐུང་ལྷམ་༎ ཁ་ཁྲོད་དག་ཏུ་སྒྲོག་གུ་ཅན་༎
དོམ་གྱི་པགས་པ་༄༧ཨ་༌༎ གནང་བ་དང་༎ སྨྱུང་བུ་འབྲེང་བུ་ཆུ་གྲིའོ་༎ གླེང་གཞི་ནི་། མཉན་ཡོད་ནའོ་༎ དགེ་སློང་རྣམས་རཙབ༹འི་མྱུ་གུས་རྐང་པ་རྨ་བྱུང་བ་དག་། བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས༏་སྨྲས་པ་། འཕགས་པ་དག་། ཁྱེད་ཅག་གི་ཞབས་ཅི་ཞིག་གིས་རྨ་བྱུང་། རཙབ༹འི་མྱུ་གུས་སོ་༎ ཅི་། ཁྱེད་ཅག་གིས་ལྷམ་མགུལ་ཆད་མ་བཅངས་སམ་། བཅོམ་ལྡན་འདས་ཀྱིས་རྗེས་སུ་མ་གནང་ངོ༏་༏ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་། རྗེས་སུ་གནང་སྟེ་། ལྷམ་མགུལ་ཆད་བཅང་བར་བྱའོ་༎ གང་གི་ཚེ་རཙབ༹འི་མྱུ་གུ་ཆེར་སྐྱེས་པ་དེའི་ཚེ་དགེ་སློང་རྣམས་ཀྱི་རྐང་པ་དེ་བས་ཀྱང་རྨ་ཆེར་བྱུང་བ་། བྲམ་ཟེ་དང་ཁྱིམ་བདག་རྣམས་ཀྱིས་མཐོང་ནས་སྨྲས་པ་། ཁྱེད་ཅག་གི་ཞབས་ཅི་ཞིག་གིས་རྨ་བྱུང་། དེ་རྣམས་ཀྱིས་སྨྲས་པ་། རཙབ༹འི་མྱུ་གུ་དག་ཆེར་སྐྱེས་པས་བདག་ཅག་གི་རྐང་པ་དེ་བས་ཀྱང་རྨ་ཆེར་བྱུང་ངོ་༎ འཕགས་པ་རྣམས་། ཅི་། ཁྱེད་ཅག་གིས་ལྷམ་ཡུ་ཐུང་མ་བཅངས་སམ་། བཅོམ་ལྡན་འདས་ཀྱིས་རྗེས་སུ་མ་གནང་ངོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་། རྗེས་སུ་གནང་སྟེ་། ལྷམ་ཡུ་ཐུང་བཅང་བར་བྱའོ་༎ གང་གི་ཚེ་སྐྱེས་བུ་གཏི་མུག་འཕགས་སྐྱེས་པོས་སེར་སྐྱ་ན་གནས་པའི་ཤའཀྱ་རྣམས་ཁ་བཏག་པ་ན་། དེ་དག་ལས་ཁ་ཅིག་ནུབ་ཕྱོགས་སུ་དོང་པ་ནས་།
ཁ་ཅིག་བལ་༄༧བ་ཡུལ་གྱི་བར་དུ་དོང་ངོ་༎ མཉན་ཡོད་པའི་དོན་མཐུན་དག་ཟོང་ཐོགས་ཏེ་བལ་ཡུལ་དུ་ལྷགས་པ་དང་། དེ་དག་གིས་དེ་རྣམས་མཐོང་ནས་སྨྲས་པ་། ཤེས་ལྡན་དག་། ཁྱེད་ཅག་གང་ནས་ད་འདིར་ལྷགས་། དེ་རྣམས་ཀྱིས་སྨྲས་པ་། མཉན་ཡོད་ནས་སོ་༎ བདག་ཅག་གི་གཉེན་འཕགས་པ་ཀུན་དགའ་བོ་ཡོད་ན་། ལན་འགའ་ཡང་འཕགས་པ་ཀུན་དགའ་བོ་འདིར་འོངས་ཏེ་བདག་ཅག་ལ་གཏམ་མ་དྲིས་སོ་༎ དེ་རྣམས་ཀྱིས་སྨྲས་པ༏་བདག་ཅག་གིས་། འཕགས་པ་ཀུན་དགའ་བོའི་དྲུང་དུ་སོང་ལ་སྦྲན་པར་བགྱིའོ་༎ དེ་རྣམས་ཀྱིས་ཟོང་རྣམས་བསྒྱུར་བའི་ཟོང་དག་ཁྱེར་ཏེ་མཉན་ཡོད་དུ་ལྷགས་ནས་། དེ་རྣམས་ཀྱིས་འཕགས་པ་ཀུན་དགའ་བོ་ལ་སྨྲས་པ་། འཕགས་པ་ཀུན་དགའ་བོ་། ཁྱོད་ཀྱི་གཉེན་བལ་ཡུལ་ན་མཆིས་ཏེ་། དེ་དག་ཁྱེད་མཐོང་བར་འཚལ་ལོ་༎ ཚེ་དང་ལྡན་པ་ཀུན་དགའ་བོ་ནི་གཉེན་ལ་གདུང་བ་ཡིན་པས་། དེ་གཉེན་དག་བལྟ་བའི་ཕྱིར་བལ་ཡུལ་དུ་སོང་བ་ལས་། དེ་ལྷགས་པས་ལག་པ་དང་། རྐང་པ་སེར་ག་བྱུང་བ་དང་། དེ་ལ་དགེ་སློང་རྣམས་ཀྱིས་སྨྲས་པ་། ཚེ་དང་ལྡན་པ་ཀུན་དགའ་བོ་། པདམའི་འདབ་མ་རལ་བ་བཞིན་དུ་ཁྱོད་ཀྱི་ལག་པ་དང་རྐང་པ་ཅི་ཞིག་གིས་སེར་ག་བྱུང་བར་གྱུར་། དེ་སྨྲས་པ་། ལྷགས་པས་སོ་༎ ཁྱོད་ཀྱི་གཉེན་དག་ནི་། ལྷམ་སྒྲོ་གུ་ཅན་ཅི་སྟེ་འཆང་། ཁྱོད་ཅིའི་ཕྱིར་མི་འཆང་། བཅོམ་ལྡན་འདས་ཀྱིས་རྗེས་སུ་མ་གནང་ངོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དེ་ལྟ་བས་ན་། རྗེས་སུ་གནང་སྟེ་།
ཡུལ་ཁ་བ་ཅན་རྣམས་སུ་ལྷམ་སྒྲོག་གུ་ཅན་བཅང་བར་༄༨ཨ་༌༎ བྱའོ༏་༏སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཉེ་བར་འཁོར་གྱིས་ཞུས་པ་། བཙུན་པ་། བཅོམ་ལྡན་འདས་ཀྱིས་ཡུལ་ཁ་བ་ཅན་རྣམས་ལྷམ་སྒྲོག་གུ་ཅན་བཅང་བར་བྱའོ་༎ ཞེས་གསུངས་པ་གང་ལགས་པ་། བཙུན་པ་། ཇི་ཙམ་གྱིས་ཡུལ་ཁ་བ་ཅན་དུ་བརྗོད་པར་བགྱི་། ཉེ་བར་འཁོར་། གང་ན་སྣོད་དུ་ཆུ་འཁྱག་པ་ཡིན་ནོ་༎ དགེ་སློང་གཞན་ཞིག་ལ་རྔོན་པ་ཞིག་དད་པར་གྱུར་ནས་། རྔོན་པ་དེས་དོམ་ལྤགས་ཤིག་རྙེད་པ་དགེ་སློང་དེ་ལ་ཕུལ་བ་དང་། དེས་མ་བླངས་སོ་༎ དེས་དགེ་སློང་དེའི་ཕྱི་བཞིན་འབྲང་ཞིང་སྨྲས་པ་། འཕགས་པ་། བདག་གིས་དོམ་ལྤགས་རྙེད་པ་ཁྱོད་ལ་འབུལ་གྱི་། བཞེས་ཤིག་། དགེ་སློང་དེས་མ་བླངས་སོ་༎ བཅོམ་ལྡན་འདས་ཀྱང་ཕྱོགས་དེར་གཤེགས་ཏེ་། སངས་རྒྱས་བཅོམ་ལྡན་འདས་རྣམས་ནི་། མཁྱེན་བཞིན་དུ་རྨེད་པ་ཡིན་པས་། མཁྱེན་བཞིན་དུ་རྨེད་དེ་། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨེད་པ་། ཀུན་དགའ་བོ་༎ དགེ་སློང་འོ་ནའི་ཕྱི་བཞིན་དུ་རྔོན་པ་ཕ་བི་ཅི་སྟེ་འབྲང་། བཙུན་པ་། རྔོན་པ་དེས་དོམ་ལྤགས་ཤིག་རྙེད་ནས་། དེས་དགེ་སློང་འོ་ནི་ལ་སྩལ་པ་ལས་། དགེ་སློང་གིས་དེ་མ་བླངས་པ་དང་། རྔོན་པ་དེ་དགེ་སློང་འོ་ནའི་ཕྱི་བཞིན་མཆིའོ་༎ བཅོམ་ལྡན་འདས་ཀྱིས་བཀའ་སྩལ་པ་། ཀུན་དགའ་བོ་། རྔོན་པ་དད་པ་ཅན་ནི་། དཀོན་ཏེ་། གལ་ཏེ་བརྒྱའམ་སྟོང་ཞིག་དང་འཕྲད་ན་། ཐམས་ཅད་གསོད་པ་ཡིན་པས་ན་། དེ་བས་ན་གལ་ཏེ་རྔོན་པས་དོམ་ལྤགས་བྱིན་ན་བླང་བར་བྱའོ་༎ བླང་ནས་དྲི་གཙང་ཁང་གི་སྒོའམ་། རྐང་པའི་འོག་ཏུ་གདིང་བར་བྱ་སྟེ་།
དོམ་ལྤགས་༄༨བ་ཐམས་ཅད་ནི་། མིག་ལ་ཕན་ནོ་༎ དགེ་སློང་གཞན་ཞིག་གི་མཆིལ་ལྷམ་རལ་ནས་། དེ་ལྷམ་རལ་ནས་། དེ་ལྷམ་མཁན་གྱི་དྲུང་དུ་སོང་སྟེ་སོན་ནས་། སྨྲས་པ་། བཞིན་བཟང་། བདག་གི་མཆིལ་ལྷམ་རལ་པ་བརྒྱུས་ཏེ༏་བདག་ལ་བྱིན་ཅིག་། ལྷམ་མཁན་གྱིས་བསམ་པ་། ཤའཀྱའི་སྲས་ཀྱི་དགེ་སློང་རྣམས་ནི་། རྔན་པ་མེད་པར་ཚོལ་གྱི་། ཡུན་རིང་དུ་བསྒྱངས་པ་དང་། རང་གི་བློ་སླར་ལོག་པར་འགྱུར་རོ་༎ སྙམ་ནས་། འཕགས་པ༏་བདག་། བྲེལ་གྱི་། སང་སྤྱོན་ཅིག་། དགེ་སློང་དེ་ཡང་དང་ཡང་དུ་ལྷམ་མཁན་དེའི་དྲུང་དུ་སོང་ཡང་དེས་བསྒྱངས་པ་དང་། དེ་མཛའ་བཤེས་དགེ་སློང་རྣམས་ཀྱིས་མཐོང་ནས་དེ་ལ་སྨྲས་པ་། ཚེ་དང་ལྡན་པ་། ཅི་། དེ་ན་ཁྱོད་ཀྱི་ཟས་སྦྱོར་བའི་ཁྱིམ་ཡོད་དམ་། འོན་ཏེ་གཉེན་གྱི་ཁྱིམ་ཡོད་། དེས་སྨྲས་པ་། དེ་ན་བདག་གི་ཟས་སྦྱོར་བའི་ཁྱིམ་ཡང་མེད་། གཉེན་གྱི་ཁྱིམ་ཡང་མེད་མོད་ཀྱི་། བདག་གི་མཆིལ་ལྷམ་རལ་ནས་། བདག་གིས་དེ་ལ་བརྒྱུས་ཏེ་བྱིན་ཅིག་ཅེས་སྨྲས་ན་། དེས་བསྒྱངས་སོ་༎ དེས་སྨྲས་པ་། འཕགས་པ་། ལྷམ་མཁན་ལ་བདེན་པར་སྨྲ་བ་དཀོན་པར་ཁྱོད་ཀྱིས་མ་ཐོས་སམ་། འོན་ཀྱང་བདག་གིས་ཤེས་ཀྱི་། གལ་ཏེ་བཅོམ་ལྡན་འདས་ཀྱིས་རྗེས་སུ་གནང་ན་། བདག་གིས་དེ་ལ་བརྒྱུས་ཏེ་ཁྱོད་ལ་སྦྱིན་ནོ་ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་གང་ཞིག་ཤེས་པ་ཡོད་ན་། དེས་གང་དུ་གཞན་གྱིས་མཐོང་ན་མི་དད་པར་མི་འགྱུར་བ་དབེན་པའི་ཕྱོགས་སུ་འདུག་སྟེ་བརྒྱུ་བར་བྱའོ་༎ དེ་དེའི་དྲུང་དུ་སོང་སྟེ་སྨྲས་པ་། བཅོམ་ལྡན་འདས་ཀྱིས་རྗེས་སུ་གནང་གི་།
༄༩ཨ་༌༎ རྒྱུས་ཤིག་། དེས་སྨྲས་པ་། ཅི་། འདི་དེ་བཞིན་དུ་བརྒྱུར་རུང་སྙམ་མམ་། དེ་ལ་རེ་ཞིག་སྨྱུང་བུ་དང་དྲ་གྲི་དང་། འབྲེང་བུ་ཡང་དགོས་སོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་གང་ཞིག་ཤེས་པ་ཡོད་ན་། དེས་སྨྱུང་བུ་དང་འབྲེང་བུ་ནི་། བཅང་བར་བྱའོ་༎ དྲ་གྲི་ནི་། བཅང་བར་མི་བྱའོ༏་༏ཀོ་ལྤགས་ཀྱི་གཞི་རྫོགས་སོ་༎༎ སྨན་གྱི་གཞིའི་བསྡུས་པའི་སྡོམ་ལ་། སྨན་དག་དང་ནི་སྡེ་ཅན་དང་༎ རྒྱལ་པོའི་ཁབ་དང་འོད་མའི་ཚལ་༎ ཤིང་མཁན་ཨཻད་ཙ་ནང་ག་ལ་༎ ཀམཔི་ལ་དང་སྔོན་རྒྱལ་པོའི་༎ གཞོན་ནུ་འཕེལ་དང་ནད་པ་དང་༎ གཏམ་དུ་གྱུར་དང་སྡེར་བསྡུས་པའོ་༎ སྡོམ་ལ་། སྨན་ནི་རྗེས་སུ་གནང་བ་དང་༎ ཚིལ་དང་ག-ཡན་པ་མིག་སྨན་དང་༎ སྨྱོན་པ་དང་ནི་པི་ལིནད་༎ ནམ་གྲུ་དང་ནི་སྐྱུར་ཁུའོ༏་༏སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་། མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་༎ དེའི་ཚེ་དགེ་སློང་རྣམས་སྟོན་ཀའི་ནད་ཀྱིས་ཐེབས་ཏེ་། དེ་རྣམས་སྟོན་ཀའི་ནད་ཀྱིས་བཏབ་པས་སྐྱ་བོ་སེང་སེང་པོར་གྱུར་ཅིང་། རིད་པ་དང་། ཉམ་ཆུང་བ་དང་། ན་བས་ཉམས་དམས་པར་གྱུར་ཏོ་༎ སངས་རྒྱས་བཅོམ་ལྡན་འདས་རྣམས་ནི་། མཁྱེན་བཞིན་རྨེད་པ་སྟེ་། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨེད་པ་། ཀུན་དགའ་བོ་། ཅིའི་ཕྱིར་ད་ལྟར་དགེ་སློང་འདི་རྣམས་སྐྱ་བོ་སེང་སེང་པོར་གྱུར་ཅིང་། རིད་པ་དང་། ཉམ་ཆུང་བ་དང་། ན་བས་ཉམས་དམས་པར་གྱུར་།
ཚེ་དང་ལྡན་༄༩བ་པ་ཀུན་དགའ་བོས་གསོལ་པ་། བཙུན་པ་། དགེ་སློང་འདི་རྣམས་སྟོན་ཀའི་བྲོ་ནད་ཀྱིས་བཏབ་སྟེ་། འདི་རྣམས་སྟོན་ཀའི་བྲོ་ནད་ཀྱིས་བཏབ་པས་། སྐྱ་བོ་སེང་སེང་པོར་གྱུར་ཅིང་། རིད་པ་དང་། ཉམ་ཆུང་བ་དང་། བྲོ་འཚལ་བས་ཉམས་དམས་པར་གྱུར་ཏོ་༎ བཅོམ་ལྡན་འདས་ཀྱིས་བཀའ་སྩལ་པ་། ཀུན་དགའ་བོ་། དེ་ལྟ་བས་ན་རྗེས་སུ་གནང་སྟེ་། དགེ་སློང་གིས་སྨན་སོ་སོར་བསྟེན་པར་བྱའོ་༎ བཅོམ་ལྡན་འདས་ཀྱིས་དགེ་སློང་གིས་སྨན་སོ་སོར་བསྟེན་པར་བྱའོ་༎ ཞེས་གསུངས་པ་དང་། དེ་རྣམས་དུས་སུ་ཟ་བ་ཡིན་པས་དུས་སུ་སྟེན་པར་བྱེད་ཀྱི་། དུས་ལས་ཡོལ་བར་སྟེན་པར་མི་བྱེད་པས་། དེ་རྣམས་སྐྱ་བོ་སེང་སེང་པོར་གྱུར་ཅིང་། རིད་པ་དང་། ཉམ་ཆུང་བ་དང་། ན་བས་ཉམས་དམས་པར་གྱུར་ཏོ་༎ སངས་རྒྱས་བཅོམ་ལྡན་འདས་རྣམས་ནི་། མཁྱེན་བཞིན་དུ་རྨེད་པ་ཡིན་པས་། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨེད་པ་། ཀུན་དགའ་བོ་། ངས་དགེ་སློང་གིས་སྨན་སོ་སོར་བསྟེན་པར་བྱའོ་༎ ཞེས་བཀའ་སྩལ་ན་། འོན་ཀྱང་ད་ལྟར་དགེ་སློང་འདི་རྣམས་སྐྱ་བོ་སེང་སེང་པོར་གྱུར་ཅིང་། རིད་པ་དང་། ཉམ་ཆུང་བ་དང་། ན་བས་ཉམས་དམས་པར་གྱུར་ཏམ་། ཚེ་དང་ལྡན་པ་ཀུན་དགའ་བོས་གསོལ་པ་། བཙུན་པ་། བཅོམ་ལྡན་འདས་ཀྱིས་དགེ་སློང་གིས་སྨན་སོ་སོར་བསྟེན་པར་བྱའོ་༎ ཞེས་གསུངས་པ་། འདི་དག་དུས་སུ་འཚལ་བ་ལགས་པས་དུས་སུ་སྟེན་པར་བགྱིད་ཀྱི་། དུས་ལས་ཡོལ་བར་མི་སྟེན་ཏེ་། དེའི་སླད་དུ་སྐྱ་བོ་སེང་སེང་པོར་གྱུར་ཅིང་།
རིད་པ་དང་། ཉམ་ཆུང་བ་དང་། བྲོ་༄༡༠ཨ་༌༎ འཚལ་བས་ཉམས་དམས་པར་གྱུར་ལགས་སོ་༎ ཀུན་དགའ་བོ་། དེ་ལྟ་བས་ན་། རྗེས་སུ་གནང་སྟེ་། དགེ་སློང་རྣམས་ཀྱིས་སྨན་རྣམ་པ་བཞི་པོ་། དུས་སུ་རུང་བ་དང་། ཐུན་ཚོད་དུ་རུང་བ་དང་། ཞག་བདུན་པ་དང་། འཚོ་བའི་བར་དུ་བཅང་བ་སོ་སོར་བསྟེན་པར་བྱའོ་༎ དེ་ལ་དུས་སུ་རུང་བ་ནི་། ལྡེ་གུ་དང་། འབྲས་ཅན་དང་། ཟན་དྲོན་དང་། ཤ་དང་། སྣུམ་ཁུར་རོ་༎ ཐུན་ཚོད་དུ་རུང་བ་ནི་། བཏུང་བ་རྣམ་པ་བརྒྱད་པོ་། ཤིང་ཏོག་ཙོ་ཙའི་བཏུང་བ་དང་། ཆུ་ཤིང་གི་འབྲས་བུའི་བཏུང་བ་དང་། རྒྱ་ཤུག་གི་བཏུང་བ་དང་། ཨཨ་ཤབ༹ངཐའི་བཏུང་བ་དང་། ཨཽ་དུམ་བ་རའི་བཏུང་བ་དང་། བ་རུ་ཤ་ཀའི་བཏུང་བ་དང་། རྒུན་འབྲུམ་གྱི་བཏུང་བ་དང་། འབྲ་གོའི་བཏུང་བ་དང་། བར་སྡོམ་ལ་། ཙོ་ཙ་ཆུ་ཤིང་རྒྱ་ཤུག་དང་༎ ཨཨ་ཤབ༹ད་ཨཽ་དུམ་བ་ར་དང་༎ པ་རུ་ཤ་ཀ་རྒུན་འབྲུམ་དང་༎ བརྒྱད་པ་ཡང་ནི་འབྲ་གོ་ཡིན་༎ ཞག་བདུན་པ་ནི་། མར་དཀར་དང་། ཏིལ་མར་དང་། བུ་རམ་གྱི་དབུ་པ་དང་། སྦྲང་རྩི་དང་། ཤ་ཁ་རའོ་༎ འཚོ་བའི་བར་དུ་བཅང་བ་ནི་། རྩ་བའི་སྨན་དང་། སྡོང་བུའི་སྨན་དང་། ལོ་མའི་སྨན་དང་། མེ་ཏོག་གི་སྨན་དང་། འབྲས་བུའི་སྨན་དང་། ཏྲང་ཆུ་ལྔ་དང་། ཐལ་བ་ལྔ་དང་། ལན་ཚབ༹་ལྔ་དང་། བསྐ་བ་ལྔའོ་༎ དེ་ལ་། རྩ་བའི་སྨན་ནི་། གླ་སྒང་དང་། ཤུ་དག་དང་། ཡུང་ང་དང་། སྒེའུ་གཤེར་དང་། བོང་ང་དཀར་པོ་དང་། གཞན་ཡང་། རྩ་བའི་སྨན་གྱི་ནང་དུ་གཏོགས་པ་། ཟས་ཀྱི་དོན་དུ་མི་འགྱུར་བ་གང་ཡིན་པའོ་༎ སྡོང་བུའི་སྨན་ནི་། ཙནདན་དང་། དབྱི་མོ་དང་། ཤུག་པ་དང་། ཐང་ཤིང་དང་། སླེ་ཏྲེས་དང་། སྐྱེར་པ་དང་། གཞན་ཡང་།
སྡོང་བུའི་སྨན་གྱི་ནང་དུ་གཏོགས་པ་ཟས་ཀྱི་༄༡༠བ་དོན་དུ་མི་འགྱུར་བ་གང་ཡིན་པའོ་༎ ལོ་མའི་སྨན་ནི་། པ་ཏོ་ལའི་ལོ་མ་དང་། བ་ཤ་ཀའི་ལོ་མ་དང་། ནིམ་པའི་ལོ་མ་དང་། ཀོ་ཤ་ཏ་ཀའི་ལོ་མ་དང་། སཔཏ་པ་རྣའི་ལོ་མ་དང་། གཞན་ཡང་ལོ་མའི་སྨན་གྱི་ནང་དུ་གཏོགས་པ༏་ཟས་ཀྱི་དོན་དུ་མི་འགྱུར་བ་གང་ཡིན་པའོ་༎ མེ་ཏོག་གི་སྨན་ནི་། མེ་ཏོག་ལྔ་པོ་། བ་ཤ་ཀའི་མེ་ཏོག་དང་། ནིམ་པའི་མེ་ཏོག་དང་། དྷ་ཀའི་མེ་ཏོག་དང་། ཤ་ཏའི་མེ་ཏོག་དང་། པདམ་ཀེ་ས་རའི་མེ་ཏོག་དང་། གཞན་ཡང་། མེ་ཏོག་གི་སྨན་གྱི་ནང་དུ་གཏོགས་པ་། ཟས་ཀྱི་དོན་དུ་མི་འགྱུར་བ་གང་ཡིན་པའོ་༎ འབྲས་བུའི་སྨན་ནི་། ཨཨ་རུ་ར་དང་། སྐྱུ་རུ་ར་དང་། བ་རུ་ར་དང་། ན་ལེ་ཤམ་དང་། པི་པི་ལིང་དང་། གཞན་ཡང་འབྲས་བུའི་སྨན་གྱི་ནང་དུ་གཏོགས་པ་། ཟས་ཀྱི་དོན་དུ་མི་འགྱུར་བ་གང་ཡིན་པའོ་༎ ཏྲང་ཆུ་ལྔ་ནི་། ཤིང་ཀུན་དང་། སྲ་རྩི་དང་། རྒྱ་སྐེགས་དང་། སྤྲ་ཚིལ་དང་། དྲོད་སྨན་ནོ་༎ དེ་ལ་། ཤིང་ཀུན་ནི་། ཤིང་ཀུན་གྱི་ཤིང་གི་ཏྲང་ཆུའོ་༎ སྲ་རྩི་ནི་། ཤིང་སའ་ལའི་ཏྲང་ཆུའོ་༎ རྒྱ་སྐེགས་ནི་༎ རྒྱ་སྐེགས་སོ་༎ སྤྲ་ཚིལ་ནི་། སྤྲ་ཚིལ་ལོ་༎ དྲོད་སྨན་ནི་། དེ་དག་ལས་གཞན་པའི་ཤིང་རྣམས་ཀྱི་ཏྲང་ཆུའོ་༎ ཐལ་བ་ལྔ་གང་ཞེ་ན་། ནས་ཀྱི་ཐལ་པ་དང་། ནས་ཀྱི་ཕུབ་མའི་ཐལ་བ་དང་། ཤིང་ས་རྫི་ཀའི་ཐལ་བ་དང་། ཏིལ་གྱི་ཐལ་བ་དང་། ཤིང་འབའ་ཤི་ཀའི་ཐལ་བའོ་༎ ལན་ཚབ༹་ལྔ་གང་ཞེ་ན་། རྒྱམ་ཚབ༹་དང་། ལན་ཚབ༹་སྨུག་པོ་དང་། ཁ་རུ་ཚབ༹་དང་། ལན་ཚབ༹་དང་། རྒྱ་མཚོའི་ལན་ཚབ༹འོ་༎ བསྐ་བ་ལྔ་གང་ཞེ་ན་། ཨཨ་མྲའི་བསྐ་བ་དང་། ནིམ་པའི་བསྐ་བ་དང་། འཛམ་བུའི་བསྐ་བ་དང་། ཤི་རི་ཤའི་བསྐ་བ་དང་། ཀོ་ཤམ་པའི་བསྐ་བའོ་༎
དེ་ལ་། དུས་སུ་༄༡༡ཨ་༌༎ རུང་བ་གང་ཡིན་པ་དང་། ཐུན་ཚོད་དུ་རུང་བ་གང་ཡིན་པ་དང་། ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་། དུས་སུ་རུང་བ་དང་འདྲེས་པར་གྱུར་ན་། དུས་སུ་སྤྱད་པར་བྱའི་༎ དུས་མ་ཡིན་པར་ལོངས་སྤྱད་པར་མི་བྱའོ་༎ དུས་སུ་རུང་བ་གང་ཡིན་པ་དང་། ཐུན་ཚོད་དུ་རུང་བ་གང་ཡིན་པ་དང་། ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་། གལ་ཏེ་ཐུན་ཚོད་དུ་རུང་བ་དང་འདྲེས་པར་གྱུར་ན་། ཐུན་ཚོད་ལ་ཡོངས་སུ་སྤྱད་པར་བྱའི་། ཐུན་ཚོད་ལས་འདས་པར་སྤྱད་པར་མི་བྱའོ་༎ ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་། ཞག་བདུན་པ་དང་འདྲེས་པར་གྱུར་ན་། ཞག་བདུན་དུ་སྤྱད་པར་བྱའི་། ཞག་བདུན་ལས་འདས་པར་སྤྱད་པར་མི་བྱའོ་༎ འཚོ་བའི་བར་དུ་བཅང་བ་ནི་། འཚོ་བའི་བར་དུ་བཅང་བར་བྱིན་གྱིས་བརླབས་ནས་ཡོངས་སུ་སྤྱད་པར་བྱའོ་༎ བྱིན་གྱིས་བརླབ་པ་ནི་། འདི་ལྟར་བྱ་སྟེ་། ཟན་མ་ཟོས་པའི་མདུན་དུ་ལག་པ་གཉིས་བཀྲུས་ནས་བྱིན་ལེན་བྱས་ཏེ་། དགེ་སློང་ཞིག་གི་འདུན་དུ་འདུག་ནས་། འདི་སྐད་ཅེས་བརྗོད་པར་བྱའོ་༎ ཚེ་དང་ལྡན་པ་དགོངས་སུ་གསོལ་། བདག་མིང་འདི་ཞེས་པའི་སྨན་འདི་། བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་དོན་དུ་འཚོ་བའི་བར་དུ་བཅང་བར་བྱིན་གྱིས་བརླབ་པོ་༎ དེ་བཞིན་དུ་ལན་གཉིས་ལན་གསུམ་དུ་བརྗོད་དོ་༎
འཚོ་བའི་བར་དུ་བཅང་བར་བྱིན་གྱིས་བརླབ་པ་ཇི་ལྟ་བ་དེ་བཞིན་དུ་ཐུན་ཚོད་དུ་རུང་བ་༄༡༡བ་དང་། ཞག་བདུན་པ་ཡང་བྱིན་གྱིས་བརླབ་པར་བྱའོ་༎ གླེང་གཞི་ནི་། མཉན་ཡོད་ནའོ་༎ དེ་ནས་དགེ་སློང་གཞན་ཞིག་རླུང་ནད་ཀྱིས་ཐེབས་ནས་སྨན་པའི་དྲུང་དུ་སོང་སྟེ་། བཞིན་བཟང་། ཁོ་བོ་འདི་འདྲ་བའི་ནད་ཀྱིས་བཏབ་ན་། སྨན་སྟོན་ཅིག་། དེས་སྨྲས་པ་། འཕགས་པ་། ཚིལ་སྟེན་ཅིག་དང་། ཁྱོད་སོས་པར་འགྱུར་རོ་༎ དགེ་སློང་གིས་སྨྲས་པ་། བཞིན་བཟང་། ཅི་། ཁོ་བོ་འདྲེ་ཡིན་ནམ་། སྨན་པས་སྨྲས་པ་། དགེ་སློང་ཁྱོད་ཀྱི་སྨན་འདི་ཡིན་ཏེ་། གཞན་གྱིས་ནི་སོས་པར་མི་ནུས་སོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། གལ་ཏེ་སྨན་པ་ན་རེ་། དགེ་སློང་ཁྱོད་ཀྱི་སྨན་འདི་ཡིན་ཏེ་། གཞན་གྱིས་ནི་སོས་པར་མི་ནུས་སོ་༎ ཞེས་སྨྲས་ན་། ཚིལ་བསྟེན་པར་བྱའོ་༎ དགེ་སློང་དག་གིས་མ་ཤེས་ནས་སྨན་པ་ལ་དྲིས་པ་དང་། དེས་སྨྲས་པ་། འཕགས་པ་། ཁྱེད་ཅག་གི་སྟོན་པ་ཐམས་ཅད་མཁྱེན་པ་ཡིན་གྱི་། དེ་ཁོ་ནའི་དྲུང་དུ་བཞུད་ལ་ཞུས་ཤིག་། སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། ཚིལ་ལྔ་སོ་སོར་བསྟན་པར་བྱ་སྟེ་། ལྔ་གང་ཞེ་ན་། ཉ་ཚིལ་དང་། སྦལ་པ་དཀར་པོའི་ཚིལ་དང་། ཆུ་སྲིན་བྱིས་པ་གསོད་ཀྱི་ཚིལ་དང་། དོམ་ཚིལ་དང་། ཕག་གི་ཚིལ་ལོ་༎ ཚིལ་འདི་ལྔ་དུས་མ་ཡིན་པར་བཙོས་པ་དང་། དུས་མ་ཡིན་པར་བཙགས་པ་དང་། དུས་མ་ཡིན་པར་བྱིན་ལེན་བྱས་པ་དང་། དུས་མ་ཡིན་པར་བྱིན་གྱིས་བརླབས་ན་། ལོངས་སྤྱད་པར་མི་བྱའོ་༎
༄༡༢ཨ་༌༎ དུས་སུ་བཙོས་ལ་དུས་མ་ཡིན་པར་བཙགས་། དུས་མ་ཡིན་པར་བྱིན་ལེན་བྱས་། དུས་མ་ཡིན་པར་བྱིན་གྱིས་བརླབས་ན་། ལོངས་སྤྱད་པར་མི་བྱའོ་༎ དུས་སུ་བཙོས་། དུས་སུ་བཙགས་ལ་། དུས་མ་ཡིན་པར་བྱིན་ལེན་བྱས་། དུས་མ་ཡིན་པར་བྱིན་གྱིས་བརླབས་ན་། སྤྱད་པར་མི་བྱའོ་༎ དུས་སུ་བཙོས་། དུས་སུ་བཙགས་། དུས་སུ་བྱིན་ལེན་བྱས་ལ་། དུས་མ་ཡིན་པར་བྱིན་གྱིས་བརླབས་ནས་སྤྱད་པར་མི་བྱའོ་༎ དུས་སུ་བཙོས་། དུས་སུ་བཙགས་། དུས་སུ་བྱིན་ལེན་བྱས་། དུས་སུ་བྱིན་གྱིས་བརླབས་ན་། ཏིལ་མར་ལ་སྤྱོད་པ་བཞིན་དུ་ཞག་བདུན་དུ་སྤྱད་པར་བྱའོ་༎ དེ་ནས་དགེ་སློང་དེས་ཚིལ་ལོངས་སྤྱད་ནས་སོས་པར་གྱུར་ཏོ་༎ དེ་སོས་པར་གྱུར་པ་དང་། དེ་ཚིལ་གྱི་ལྷག་མ་དག་བོར་རོ་༎ ཇི་ཙམ་ན་དགེ་སློང་གཞན་ཞིག་དེ་འདྲ་བའི་ནད་ཀྱིས་ཐེབས་ནས་། དེ་ཡང་སྨན་པའི་དྲུང་དུ་སོང་ནས་སྨྲས་པ་། བཞིན་བཟང་། ཁོ་བོ་ལ་འདི་འདྲ་བའི་ནད་ཀྱིས་བཏབ་ཀྱི་སྨན་སྟོན་ཅིག་། དེས་དེ་ལ་ཡང་ཚིལ་བསྟན་པ་དང་། དེ་དགེ་སློང་དེའི་དྲུང་དུ་སོང་ནས་སྨྲས་པ་། ཚེ་དང་ལྡན་པ་། ཁྱོད་ཀྱིས་ཚིལ་སྤྱད་པ་། ཁོ་བོ་ལ་ཡང་སྨན་པས་བསྟན་ན་། ཚིལ་ལྷག་པ་ལྟ་ཅུང་ཟད་ཀྱང་ཡོད་དམ་། དེས་སྨྲས་པ་། བདོག་བདོག་པ་ལས་བདག་གིས་དེ་བོར་རོ་༎ མ་ལེགས་པ་ཞིག་བྱས་སོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་གིས་ཚིལ་ལོངས་སྤྱད་པའི་ལྷག་མ་བོར་བར་མི་བྱ་སྟེ་། འོན་ཀྱང་བཅང་བར་བྱའོ་༎ ངས་དགེ་སློང་ཚིལ་འཆང་བའི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ་།
༄༡༢བ་ཚལ་འཆང་བའི་དགེ་སློང་གིས་ཚིལ་སྤྱད་པའི་ལྷག་མ་དགེ་སློང་གཞན་ལ་སྦྱིན་པར་བྱའོ་༎ གལ་ཏེ་མ་བྱིན་ན་སྨན་ཁང་དུ་གཞག་པར་བྱ་སྟེ་། སུ་འདོད་པ་དེས་བླང་བར་བྱའོ་༎ ཚིལ་འཆང་བའི་དགེ་སློང་གིས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་ཡང་དག་པར་བླངས་ནས་འཇུག་པར་མི་བྱེད་ན་འགལ་ཚབས་ཅན་དུ་འགྱུར་རོ་༎ བཅོམ་ལྡན་འདས་མཉན་ཡོད་ན་བཞུགས་སོ་༎ དེའི་ཚེ་དགེ་སློང་གཞན་ཞིག་ག-ཡན་པའི་ནད་ཀྱིས་ཐེབས་ནས་དེ་སྨན་པའི་དྲུང་དུ་སོང་སྟེ་། བཞིན་བཟང་། ཁོ་བོ་ག-ཡན་པའི་ནད་ཀྱིས་ཐེབས་ཀྱི་སྨན་སྟོན་ཅིག་། དེས་སྨྲས་པ་། འཕགས་པ་། བསྐ་བ་སྟེན་ཅིག་དང་ཁྱོད་སོས་པར་འགྱུར་རོ་༎ བཞིན་བཟང་། ཅི་ཁོ་བོ་འདོད་པ་ལ་སྤྱོད་པ་ཡིན་ནམ་། དེས་སྨྲས་པ་། དགེ་སློང་ཁྱོད་ཀྱི་སྨན་འདི་ཡིན་ཏེ་། གཞན་གྱིས་ནི་སོས་པར་མི་ནུས་སོ་ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་ཞེས་བྱ་བ་ནས་གོང་མ་བཞིན་དུ་སྟེ་། ཁྱོད་ཀྱི་སྟོན་པ་ནི་ཐམས་ཅད་མཁྱེན་པ་ཡིན་པས་དེ་ཁོ་ནས་མཁྱེན་པར་འགྱུར་རོ་ཞེས་པའི་སྐབས་དེ༏་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། བསྐ་བ་ནི་ལྔ་སྟེ་། ཨཨ་མྲའི་བསྐ་བ་ཞེས་བྱ་བ་ནས་། གོང་མ་བཞིན་དུའོ་༎ དགེ་སློང་དེས་བསྐ་བ་དག་ལྡེ་གུར་བྱས་ཏེ་ལུས་ལ་བྱུགས་པ་ལས་རྨ་མཆེད་ནས་། བཅོམ་ལྡན་འདས་ཀྱིས་བཀའ་སྩལ་པ་། ཕྱེ་མ་བྱའོ་༎
དགེ་སློང་དག་གིས་རློན་པ་ལ་བཏབ་པས་རི་ལུར་གྱུར་པ་དང་། ༄༡༣ཨ་༌༎ བཅོམ་ལྡན་འདས་ཀྱིས་བཀའ་སྩལ་པ་། བསྐམ་པར་བྱའོ་༎ དེ་དག་གིས་ཉི་མ་ལ་བསྐམས་པ་དང་། མཐུ་ཉམས་པར་གྱུར་ནས་། བཅོམ་ལྡན་འདས་ཀྱིས་བཀའ་སྩལ་པ་། ཉི་མ་ལ་བསྐམ་པར་མི་བྱའོ་༎ དེ་དག་གིས་གྲིབ་མ་ལ་བསྐམས་པ་དང་། འོན་ཀྱང་རུལ་པར་གྱུར་ནས་། བཅོམ་ལྡན་འདས་ཀྱིས་བཀའ་སྩལ་པ་། ཉི་མའི་གྲིབ་མར་བསྐམ་པར་བྱའོ༏་༏དགེ་སློང་གིས་བསྐ་བས་ལུས་བྱུགས་ནས་བཀྲུས་ཏེ་བསྐ་བའི་བྱ་བ་མི་བྱེད་དོ་༎ བཅོམ་ལྡན་འདས་ཀྱིས་བཀའ་སྩལ་པ་། ལག་པས་ཇི་ཙམ་ཆོག་གི་བར་དུ་དྲིལ་ནས་ཁྲུས་བྱའོ་༎ བཀྲུས་ནས་སླར་ཡང་བསྐ་བས་བསྐུས་ནས་བཀྲུས་ན་། བསྐ་བའི་བྱ་བ་བྱེད་པར་འགྱུར་རོ་༎ དགེ་སློང་དེས་བསྐ་བས་བསྐུས་པ་དང་ནད་ཞི་བར་གྱུར་ཏོ་༎ དེས་བསྐ་བའི་ལྷག་མ་བོར་རོ་༎ ཇི་ཙམ་ན་། དགེ་སློང་གཞན་ཞིག་དེ་འདྲ་བའི་ནད་ཀྱིས་ཐེབས་ནས་དེ་ཡང་སྨན་པའི་དྲུང་དུ་སོང་སྟེ་ཞེས་བྱ་བ་ནས་གོང་མ་བཞིན་དུ་སྟེ་། ཁོ་བོས་དེ་ནི་བོར་རོ་༎ མ་ལེགས་པ་ཞིག་བྱས་སོ་༎ ཞེས་པའི་སྐབས་དེ༏་བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། ངས་བསྐ་བ་འཆང་བའི་དགེ་སློང་གི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ་། བསྐ་བ་འཆང་བའི་དགེ་སློང་གིས་། བསྐ་བ་སྤྱད་པའི་ལྷག་མ་དགེ་སློང་སུ་སློང་བ་དེ་ལ་སྦྱིན་པར་བྱའོ་༎ གལ་ཏེ་མ་བྱིན་ན་། སྨན་ཁང་དུ་གཞག་པར་བྱའོ་༎
བསྐ་བ་འཆང་བའི་དགེ་སློང་གིས་ཀུན་ཏུ་སྤྱོད་༄༡༣བ་པའི་ཆོས་ཇི་ལྟར་བཅས་པ་ཡང་དག་པར་བླངས་ཏེ་འཇུག་པར་མི་བྱེད་ན་། འགལ་ཚབས་ཅན་དུ་འགྱུར་རོ་༎ གླེང་གཞི་ནི་། མཉན་ཡོད་ནའོ་༎ དེའི་ཚེ་དགེ་སློང་གཞན་ཞིག་མིག་ནད་ཀྱིས་ཐེབས་ནས༏་དེ་སྨན་པའི་དྲུང་དུ་སོང་སྟེ་། བཞིན་བཟང་། ཁོ་བོ་མིག་ནད་ཀྱིས་ཐེབས་པར་གྱུར་ན་། ཁོ་བོ་ལ་སྨན་སྟོན་ཅིག་། དེས་སྨྲས་པ་། འཕགས་པ་། མིག་སྨན་སོ་སོར་སྟེན་ཅིག་དང་། ཁྱོད་སོས་པར་འགྱུར་རོ་༎ བཞིན་བཟང་། ཅི་། ཁོ་བོ་འདོད་པ་ལ་ལོངས་སྤྱོད་དམ་། འཕགས་པ་། ཁྱོད་ཀྱི་སྨན་འདི་ཡིན་ཏེ་། གཞན་གྱིས་ནི་། སོས་པར་མི་ནུས་སོ་༎ ཞེས་བྱ་བའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། གལ་ཏེ་སྨན་པ་ན་རེ་། སྨན་འདི་ཡིན་ཏེ་། གཞན་གྱིས་ནི་སོས་པར་མི་ནུས་སོ་ཞེས་ཟེར་ན་། མིག་སྨན་བསྟེན་པར་བྱའོ་༎ དགེ་སློང་དག་གིས་མིག་སྨན་གང་བསྟེན་པར་བྱ་མ་ཤེས་ནས་། དེ་དག་གིས་སྨན་པ་ལ་དྲིས་པ་དང་། དེས་སྨྲས་པ་། འཕགས་པ་། ཁྱོད་ཀྱི་སྟོན་པ་ཐམས་ཅད་མཁྱེན་པ་ཡིན་གྱི་ཞེས་བྱ་བའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། མིག་སྨན་ནི་། ལྔ་སྟེ་། མེ་ཏོག་གི་མིག་སྨན་དང་། ཁུ་བའི་མིག་སྨན་དང་། ཕྱེ་མའི་མིག་སྨན་དང་། རི་ལུའི་མིག་སྨན་དང་། བཙག་ཡུག་རྣམས་ཀྱི་མིག་སྨན་ནོ་༎ དེ་ནས་དགེ་སློང་དེས་མིག་སྨན་དེ་བསྟེན་ནས་སོས་པར་གྱུར་ཏོ་༎
དེས་མིག་སྨན་གྱི་ལྷག་མ་གར་བབ་བབ་ཏུ་བཞག་༄༡༤ཨ་༌༎ པ་ལས་། དེ་ཆུད་ཟོས་པར་གྱུར་ཏོ་༎ ཇི་ཙམ་ན་། དགེ་སློང་གཞན་ཞིག་མིག་ནད་ཀྱིས་ཐེབས་ནས་། དེས་ཀྱང་སྨན་པ་ལ་དྲིས་པ་དང་། དེས་དེ་ལ་ཡང་མིག་སྨན་དེ་ཉིད་བསྟན་ཏོ་༎ དེ་དགེ་སློང་དེའི་དྲུང་དུ་སོང་ནས་། ཚེ་དང་ལྡན་པ་། ཁོ་བོ་ཡང་མིག་ནད་ཀྱིས་བཏབ་པར་གྱུར་ན་། ཁྱོད་ལ་མིག་སྨན་གྱི་ལྷག་མ་ཅུང་ཟད་ཡོད་དམ་། དེ་བཙལ་བར་བརྩམས་པ་ལས་། མ་རྙེད་ནས་། དེས་སྨྲས་པ་། ཚེ་དང་ལྡན་པ་མིག་སྨན་དེ་བདོག་བདོག་སྟེ་། བཞག་པ་ལས་དེ་སྟོར་ཏོ་༎ ཞེས་ཟེར་བའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་གིས་མིག་སྨན་གར་བབ་བབ་ཏུ་གཞག་པར་མི་བྱའོ་༎ ངས་མིག་སྨན་འཆང་བའི་དགེ་སློང་གིས་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ་། མིག་སྨན་འཆང་བའི་དགེ་སློང་གིས་མིག་སྨན་རྣམས་སོ་སོར་ཕྱེ་ལ་གཞག་པར་བྱ་སྟེ་། མེ་ཏོག་གི་མིག་སྨན་ནི་། སྣོད་ཀྱི་ནང་དུའོ་༎ ཁུ་བའི་མིག་སྨན་ནི་། གབ་ཚེའི་ནང་དུའོ་༎ ཕྱེ་མའི་མིག་སྨན་ནི་། དོང་བུའི་ནང་དུའོ་༎ རི་ལུའི་མིག་སྨན་དང་བཙག་ཡུག་རྣམས་ཀྱི་མིག་སྨན་ནི་། སྒྱེའུ་འམ༏་ཐུན་པོར་སྐུད་པས་བཅིང་ལ་། ཟུང་ང་ལ་གདགས་པར་བྱའོ་༎ མིག་སྨན་འཆང་བའི་དགེ་སློང་གིས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ནས་འཇུག་པར་མི་བྱེད་ན་། འགལ་ཚབས་ཅན་དུ་འགྱུར་རོ་༎ གླེང་གཞི་ནི་། མཉན་ཡོད་ནའོ་༎ དེའི་ཚེ་ཚེ་དང་ལྡན་པ་བྱེ་མ་སྐྱེས་སེམས་འཁྲུགས་ཏེ་སྨྱོས་པར་གྱུར་ནས་དེ་། དེ་དང་དེ་དག་ཏུ་འཕྱན་པ་། ཇི་ཙམ་ན་།
བྲམ་ཟེ་དང་ཁྱིམ་བདག་༄༡༤བ་དག་གིས་མཐོང་སྟེ་། དེ་དག་གིས་སྨྲས་པ་། ཤེས་ལྡན་དག་། འདི་སུའི་བུ་ཞིག་ཡིན་། གཞན་དག་གིས་སྨྲས་པ་། ཁྱིམ་བདག་ཆེ་གེ་མོ་ཞིག་གིའོ་༎ དེ་དག་གིས་སྨྲས་པ་། ཤའཀྱའི་སྲས་ཀྱི་དགེ་སྦྱོང་མགོན་མེད་པ་རྣམས་ཀྱི་ནང་དུ་རབ་ཏུ་མ་བྱུང་ན་། འདི་གཉེན་རྣམས་ཀྱིས་གསོ་བར་འགྱུར་པ་ཞིག་ཅེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་། དེ་ལྟ་བས་ན་། དགེ་སློང་བྱེ་མ་སྐྱེས་ཀྱི་དཔྱད་སྨན་པ་ལ་དྲིས་ལ་བྱོས་ཤིག་། སྨན་པའི་དྲུང་དུ་དོང་ནས་། བཞིན་བཟང་། དགེ་སློང་ཞིག་འདི་འདྲ་བའི་ནད་ཀྱིས་ཐེབས་ཀྱི་། དེའི་སྨན་སྟོན་ཅིག་། དེས་སྨྲས་པ་། འཕགས་པ་དང་། ཤ་རྗེན་འཚལ་དུ་གསོལ་ཅིག་། དེས་སོས་པར་འགྱུར་རོ་༎ བཞིན་བཟང་། དེ་ཅི་། འདྲེ་ཡིན་ནམ་། འཕགས་པ་། དེའི་སྨན་འདི་ལགས་ཏེ་། གཞན་གྱིས་ནི་། སོས་པར་མི་ནུས་སོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། གལ་ཏེ་སྨན་པ་ན་རེ་དེའི་སྨན་འདི་ཡིན་ཏེ་། གཞན་གྱིས་ནི་སོས་པར་མི་ནུས་སོ་ཟེར་ན་། ཤ་རྗེན་པ་སྦྱིན་པར་བྱའོ་༎ དགེ་སློང་དག་གིས་དེ་བཞིན་དུ་བྱིན་པ་དང་། དེ་ཟར་མ་བཏུབ་བོ་༎ བཅོམ་ལྡན་འདས་ཀྱིས་བཀའ་སྩལ་པ་། མིག་རས་ཀྱིས་བཀབ་ལ་སྦྱིན་པར་བྱའོ་༎ དེ་དག་གིས་བྱིན་ཏེ་བྱིན་མ་ཐག་ཏུ་རས་ཕྱེ་བ་དང་། དེས་ལག་པ་ལ་རེག་པ་མཐོང་ནས་། དེ་ཞེ་ལོག་པས་སྐྱུགས་སོ་༎ བཅོམ་ལྡན་འདས་ཀྱིས་བཀའ་སྩལ་པ་། མོད་ལ་རས་དབྱེ་བར་མི་བྱས་ཏེ་།
དེ་ལྟ་མོད་༄༡༥ཨ་༌༎ ཀྱི༏་བཅའ་བ་བཟང་བ་གཙང་ཞིང་བསོད་པ་དག་མདུན་དུ་བཞག་ནས་གང་གི་ཚེ་ལག་པ་བཀྲུས་པ་དེའི་ཚེ་དེ་དབྱེ་བར་བྱའོ་༎ དེ་སོས་པར་གྱུར་པ་དང་། དེ་དེ་ཉིད་ལ་སྲེད་པར་གྱུར་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། གང་གི་ཚེ་སོས་པར་གྱུར་པ་དེའི་ཚེ་། བསླབ་པ་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་བྱའོ་༎ ལོངས་སྤྱོད་ན་། འགལ་ཚབས་ཅན་དུ་འགྱུར་རོ་༎ གླེང་གཞི་ནི་། རྒྱལ་པོའི་ཁབ་ནའོ་༎ ཚེ་དང་ལྡན་པ་པི་ལིནདའི་བུ་གང་གི་ཚེ་རབ་ཏུ་བྱུང་བ་དེ་ཚུན་ཆད་རྟག་ཏུ་ན་པ་དང་། ཟུག་གཟེར་མང་པོར་གྱུར་པ་དང་། དེ་ལ་དགེ་སློང་དག་གིས་སྨྲས་པ་། གནས་བརྟན་། ཁྱོད་ཀྱི་སྙུན་གྱི་ཟོ་ཇི་ལྟ་། དེས་སྨྲས་པ་། ཚེ་དང་ལྡན་པ་དག་། བདག་རྒྱུན་དུ་ན་བ་དང༏་ཟུག་གཟེར་མང་པས་ཐེག་པའི་སྐབས་མེད་དོ་༎ གནས་བརྟན་། ཁྱོད་སྔོན་ཅི་ཞིག་འཆང་བར་བྱེད་། དེས་སྨྲས་པ་། སྨན་གྱི་མཆན་ཁུག་གོ་། དེ་ཅིའི་ཕྱིར་མི་བཅང་། བཅོམ་ལྡན་འདས་ཀྱིས་རྗེས་སུ་མ་གནང་ངོ་༎ ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དང་། དེ་ལྟ་བས་ན་། རྗེས་སུ་གནང་སྟེ༏་དགེ་སློང་གིས་སྨན་གྱི་མཆན་ཁུག་བཅང་བར་བྱའོ་༎ དགེ་སློང་དག་གིས་རྩ་བ་དང་། མེ་ཏོག་དང་། སྡོང་བུ་དང་། འབྲས་བུའི་སྨན་རགས་པ་དག་དེའི་ནང་དུ་བཅུག་པ་དང་། དེ་དག་རུལ་ནས་།
བཅོམ་༄༡༥བ་ལྡན་འདས་ཀྱིས་བཀའ་སྩལ་པ་། དེ་དག་སྦམ་པའམ་། བམ་པོར་བྱས་ཏེ་ཟུང་ང་ལ་གདགས་པར་བྱའོ་༎ དེ་དག་རུལ་ནས་བཅོམ་ལྡན་འདས་ཀྱིས་བཀའ་སྩལ་པ་། དུས་དུས་སུ་བསྐམ་པར་བྱའོ་༎ དེ་དག་གིས་ཉི་མ་ལ་བསྐམས་པ་དང་། དེ་དག་མཐུ་ཆུང་བར་གྱུར་ནས་། བཅོམ་ལྡན་འདས་ཀྱིས་བཀའ་སྩལ་པ་། ཉི་མ་ལ་བསྐམ་པར་མི་བྱའོ་༎ དེ་དག་གིས་གྲིབ་མ་ལ་བསྐམས་པ་དང་། འོན་ཀྱང་རུལ་པར་གྱུར་ནས་། བཅོམ་ལྡན་འདས་ཀྱིས་བཀའ་སྩལ་པ་། གྲིབ་མ་ལ་བསྐམ་པར་མི་བྱའོ་༎ དེ་དག་གིས་གཏིང་ནས་དོང་བ་དང་། ཆར་པ་དང་། རླུང་བྱུང་སྟེ་། མ་བསྡུས་ནས་བཅོམ་ལྡན་འདས་ཀྱིས་བཀའ་སྩལ་པ་། བསྡུ་བར་བྱའོ་༎ བཅོམ་ལྡན་འདས་ཀྱིས་བསྡུ་བར་བྱའོ་༎ ཞེས་གསུངས་པ་དང་། དེ་དག་གིས་སུས་བསྡུ་བ་མ་ཤེས་ནས་། བཅོམ་ལྡན་འདས་ཀྱིས་བཀའ་སྩལ་པ་། ཁྱིམ་པས་སོ་༎ ཁྱིམ་པ་མེད་ན་། དགེ་སྦྱོང་གིས་སོ་༎ དགེ་སྦྱོང་མེད་ན་། དགེ་སློང་ཉིད་ཀྱིས་བསྡུ་བར་བྱའོ་༎ དགེ་སློང་གིས་བསྡུས་པ་དང་། འདྲེས་པར་གྱུར་ནས་། འདྲེས་སོ་༎ ཞེས་མ་ཟོས་པ་དང་། བཅོམ་ལྡན་འདས་ཀྱིས་བཀའ་སྩལ་པ་། སོ་སོར་ཕྱེ་ནས་ལོངས་སྤྱད་པར་བྱ་སྟེ་། དེ་ལ་འགྱོད་པར་མི་བྱའོ་༎ ངས་། ན་བ་དག་ལ་རྗེས་སུ་གནང་བ་གང་ཡིན་པ་དེ་ཐམས་ཅད་མི་ན་བའི་གནས་སྐབས་ན་སྤྱོད་པར་མི་བྱའོ་༎ སྤྱོད་ན་། འགལ་ཚབས་ཅན་དུ་འགྱུར་རོ་༎ གླེང་གཞི་ནི་། མཉན་ཡོད་ནའོ་༎ ཚེ་དང་ལྡན་པ་ནམ་གྲུ་གར་ཡང་སོམ་ཉི་ཟ་བས་། དེའི་མིང་ནམ་གྲུ་སོམ་ཉི་ཅན་ནམ་གྲུ་སོམ་ཉི་ཅན་ཞེས་བྱ་བར་གྲགས་སོ་༎
དེ་སྔ་༄༡༦ཨ་༌༎ དྲོ་ཤམ་ཐབས་བགོས་། ཆོས་གོས་དང་ལྷུང་བཟེད་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་ཏེ་། དེ་རིམ་གྱིས་བུ་རམ་བྱེད་པའི་གྲོང་དུ་ཕྱིན་པ་དང་། ཇི་ཙམ་ན་། འབྲས་ཕྱེ་དང༏་བུ་རམ་འབྲུ་བར་བྱེད་པ་མཐོང་ནས་། དེས་སྨྲས་པ་། ཤེས་ལྡན་དག་། བུ་རམ་འབྲས་ཕྱེ་དང་མ་སྦྲུ་ཞིག་། འཕགས་པ་། སྤྱི་བར་བགྱིད་པ་གཞན་འགའ་མཁྱེན་ནམ་། ཁོ་བོས་སྤྱི་བ་གཞན་ཡང་མི་ཤེས་མོད་ཀྱི༏་བདག་ཅག་དུས་མ་ཡིན་པར་ལོངས་སྤྱོད་དགོས་སོ་༎ འཕགས་པ་། དུས་སུའམ་དུས་མ་ཡིན་པར་གསོལ་ཡང་རུང་སྟེ་། དེའི་སྤྱི་པ་ནི་། འདི་ལགས་ཏེ་། གཞན་གྱིས་ནི་མི་འབྲུའོ་༎ ཇི་ཙམ་དུས་གཞན་ཞིག་ན་། དགེ་འདུན་གྱི་བཅའ་བ་བུ་རམ་དག་རྙེད་པ་ན་། དེས་མ་ཟོས་སོ་༎ དེའི་ལྷན་ཅིག་གནས་པ་དང་། ཉེ་གནས་དག་གིས་སྨྲས་པ་། སློབ་དཔོན་། དགེ་འདུན་གྱི་བཅའ་བ་བུ་རམ་ཞིག་རྙེད་ཀྱི་། ལོངས་སྤྱད་དུ་གསོལ་། དེས་སྨྲས་པ་། བཞིན་བཟང་། ཟས་དང་འདྲེས་སོ་༎ དེ་དེ་དག་གིས་ཀྱང་ལོངས་མ་སྤྱད་པ་དང་། དེ་རྣམས་ལ་དགེ་སློང་གཞན་དག་གིས་སྨྲས་པ་། ཚེ་དང་ལྡན་པ་དག་། དགེ་འདུན་གྱི་བཅའ་པ་བུ་རམ་ཞིག་རྙེད་ན་། ཅི་སྟེ་ལོངས་མ་སྤྱད་། དེ་དག་གིས་སྨྲས་པ་། མཁན་པོའི་ཞལ་ནས་འདི་ཟས་དང་འདྲེས་སོ་༎ ཞེས་གསུང་ངོ་༎ དེ་རྣམས་ཀྱིས་ཀྱང་ལོངས་མ་སྤྱད་དོ་༎ འཁོར་ཕལ་ཕོ་ཆེ་དང་། དགེ་འདུན་རིལ་ལས་ཀྱང་ཕལ་པོ་ཆེས་ལོངས་མ་སྤྱད་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། ཟས་ཀྱིས་ཟས་ཀྱི་བྱ་བ་མི་བྱེད་པ་ནི་།
མི་༄༡༦བ་རྙེད་པས་འབྱུང་ཁུངས་ཡོངས་སུ་དག་པས་ལོངས་སྤྱད་པར་བྱ་སྟེ་། འདི་ལ་འགྱོད་པར་མི་བྱའོ་༎ གླེང་གཞི་ནི་། མཉན་ཡོད་ནའོ་༎ ཚེ་དང་ལྡན་པ་ནམ་གྲུ་སྔ་དྲོ་ཤམ་ཐབས་བགོས་། ཆོས་གོས་དང་། ལྷུང་བཟེད་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་ཏེ་། རིམ་གྱིས་སྲང་ཞིག་ཏུ་ཕྱིན་པ་དང་། དེས་སྤོས་ཚོང་ཞིག་ཕྱེ་ལ་རེག་ནས་བུ་རམ་ལ་རེག་པར་བྱེད་པ་མཐོང་ནས་དེས་སྨྲས་པ་། བཞིན་བཟང་། ཕྱེ་ལ་རེག་ནས་བུ་རམ་ལ་རེག་པར་མ་བྱེད་། དུས་མ་ཡིན་པར་ཡང་བདག་ཅག་གིས་ལོངས་སྤྱད་དགོས་སོ་༎ དེས་སྨྲས་པ་། འཕགས་པ་། བདག་ལ་ཡང་དང་ཡང་དུ་སུག་ཆབ་གཏོང་བ་སུ་ཞིག་མཆིས་། དུས་གཞན་ཞིག་ན༏་དགེ་འདུན་གྱི་བཅའ་བ་བུ་རམ་ཞིག་རྙེད་པ་དང་། དེས་ལོངས་མ་སྤྱད་དོ་༎ ལྷན་ཅིག་གནས་པ་དང་། ཉེ་གནས་དག་གིས་སྨྲས་པ་། སློབ་དཔོན་། དགེ་འདུན་གྱི་བཅའ་བ་བུ་རམ་དག་རྙེད་ན་། ཅི་སྟེ་མི་གསོལ༏་དེས་སྨྲས་པ་། བཞིན་བཟང་། འདི་ཟས་དང་འདྲེས་སོ་༎ དེ་རྣམས་ཀྱིས་ཀྱང་ལོངས་མ་སྤྱད་པ་དང་། དེ་རྣམས་ལ་དགེ་སློང་དག་གིས་སྨྲས་པ་། ཚེ་དང་ལྡན་པ་དག་། དགེ་འདུན་གྱི་བཅའ་བ་བུ་རམ་ཞིག་རྙེད་ན་། ཅི་སྟེ་མི་ཟ་། དེ་རྣམས་ཀྱིས་སྨྲས་པ་། མཁན་པོའི་ཞལ་ནས་འདི་ཟས་དང་འདྲེས་སོ་ཞེས་གསུང་ངོ་༎ དེ་དག་གིས་ཀྱང་ལོངས་མ་སྤྱད་དོ་༎ འཁོར་ཕལ་པོ་ཆེ་དེ་དང་། དགེ་འདུན་རིལ་ལས་ཀྱང་ཕལ་ཆེས་ལོངས་མ་སྤྱད་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། ཟས་ཀྱིས་ཟས་ཀྱི་བྱ་བ་མི་བྱེད་པ་མི་རྙེད་ཀྱི་།
ཁྱིམ་པས་ཡོངས་སུ་༄༡༧ཨ་༌༎ དག་པས་ལོངས་སྤྱད་པར་བྱ་སྟེ་། དེ་ལ་འགྱོད་པར་མི་བྱའོ་༎ གླེང་གཞི་ནི་། མཉན་ཡོད་ནའོ་༎ ཚེ་དང་ལྡན་པ་ཤའ་རིའི་བུ་རླུང་ནད་ཀྱིས་ཐེབས་ནས་། ཚེ་དང་ལྡན་པ་མོའུ་འགལ་གྱི་བུ་ཆེན་པོས་བསམ་པ་། ཚེ་དང་ལྡན་པ་ཤའ་རིའི་བུ་ལ་། བདག་རང་གི་བློས་རིམ་གྲོ་ནི་། ལན་མང་དུ་བྱས་མོད་ཀྱི་། ལན་འགའ་ཡང་སྨན་པ་ལ་མ་དྲིས་ཀྱི་། མ་ལ་ད་ནི་སྨན་པ་ལ་དྲིའོ་༎ སྙམ་ནས་། དེ་སྨན་པའི་དྲུང་དུ་སོང་སྟེ་། བཞིན་བཟང་། ཚེ་དང་ལྡན་པ་ཤའ་རིའི་བུ་འདི་འདྲ་བའི་ནད་ཀྱིས་ཐེབས་པར་གྱུར་ན་། དེའི་སྨན་སྟོན་ཅིག་། དེས་སྨྲས་པ་། འཕགས་པ་། སྐྱུར་ཁུའི་ནང་དུ་ལན་ཚབ༹་སྩལ་ལ་གསོལ་ཅིག་དང་། སོས་པར་འགྱུར་རོ་༎ དེས་སྐྱུར་ཁུ་ནི་། རྙེད་ན་། ལན་ཚབ༹་མེད་ནས་། དེ་ལན་ཚབ༹་བཙལ་བར་བརྩམས་པ་དང་། ཚེ་དང་ལྡན་པ་པོ་ལིནདའི་བུས་སྨྲས་པ་། ཚེ་དང་ལྡན་པ་མོའུ་འགལ་གྱི་བུ་། ང་ལ་ལན་ཚབ༹་རབ༹་གང་འཚོ་བའི་བར་དུ་བཅང་བར་བྱིན་གྱིས་བརླབས་པ་ཞིག་ཡོད་ཀྱི་། གལ་ཏེ་བཅོམ་ལྡན་འདས་ཀྱིས་གནང་ན་། སྦྱིན་ནོ་༎ ཞེས་སྨྲས་པ་། ཚེ་དང་ལྡན་པ་ཤའ་རིའི་བུས་ཐོས་ནས་དེས་སྨྲས་པ་། ཚེ་དང་ལྡན་པ་མོའུ་འགལ་གྱི་བུ་ཆེན་པོ་། ཁོ་བོ་འདི་སྙམ་དུ་སེམས་ཏེ་། འཚོ་བའི་བར་དུ་བཅང་བ་དུས་སུ་རུང་བ་དང་འདྲེས་པ་ལོངས་སྤྱད་པར་མི་དབང་ངོ་སྙམ་མོ་༎ ཞེས་པའི་སྐབས་དེ་། བཅོམ་ལྡན་འདས་ལ་ཚེ་དང་ལྡན་པ་མོའུ་འགལ་གྱི་བུ་ཆེན་པོས་གསོལ་བ་དང་། བཅོམ་ལྡན་འདས་ཀྱིས་བཀའ་སྩལ་པ་། མོའུ་འགལ་གྱི་བུ་། མི་དབང་སྟེ་།
དུས་སུ་རུང་བ་གང་ཡིན་པ་དང་། ཐུན་ཚོད་དུ་རུང་བ་གང་ཡིན་པ་༄༡༧བ་དང༏་ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་། གལ་ཏེ་དུས་སུ་རུང་བ་དང་འདྲེས་པར་གྱུར་ལ་། གལ་ཏེ་བྱིན་གྱིས་ཀྱང་མ་བརླབས་ན་། དུས་སུ་རུང་པ་དང་འདྲེས་པས་། དུས་སུ་སྤྱད་པར་བྱའི་། དུས་ལས་འདས་པར་མི་བྱའོ་༎ ཐུན་ཚོད་དུ་རུང་པ་གང་ཡིན་པ་དང་། ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་། གལ་ཏེ་ཐུན་ཚོད་དུ་རུང་བ་དང་འདྲེས་པར་གྱུར་ལ་། གལ་ཏེ་བྱིན་གྱིས་མ་བརླབས་ན་། ཐུན་ཚོད་དུ་རུང་བ་དང་འདྲེས་པས་ཐུན་ཚོད་དུ་སྤྱད་པར་བྱའོ་༎ ཐུན་ཚོད་ལས་འདས་པར་སྤྱད་པར་མི་བྱའོ་༎ ཞག་བདུན་པ་གང་ཡིན་པ་དང་། འཚོ་བའི་བར་དུ་བཅང་བ་གང་ཡིན་པ་དེ་། ཞག་བདུན་པ་དང་འདྲེས་པར་གྱུར་ན་། ཞག་བདུན་པ་དང་འདྲེས་པས་ཞག་བདུན་དུ་སྤྱད་པར་བྱའི་། ཞག་བདུན་ལས་འདས་པར་སྤྱད་པར་མི་བྱའོ་༎ འཚོ་བའི་བར་དུ་བཅང་བ་གང་ཡིན་པ་དེ་ནི་། ཇི་སྲིད་འཚོའི་བར་དུ་སྤྱད་པར་བྱ་སྟེ་། གཞན་དུ་སྤྱོད་ན་། འགལ་ཚབས་ཅན་དུ་འགྱུར་རོ་༎༎ སྡོམ་ལ་། སྡེ་ཆེན་ཤ་དང་གཞང་འབྲུམ་དང་༎ རླུང་ནད་ཅན་དང་གང་པོ་དང་༎ མེས་བྱིན་དང་ནི་བེའི་ར་ཏོ་༎ སྤྲིན་ཆེན་བྱ་རོག་རྣམས་ཡིན་ནོ་༎ སངས་རྒྱས་བཅོམ་ལྡན་འདས་ཡུལ་ཀ་ཤི་ནས་ལྗོངས་རྒྱུ་ཞིང་གཤེགས་པ་ན་། ཝའ་ར་ནའ་སིར་བྱོན་ནས་ཝའ་ར་ནའ་སི་ན་དྲང་སྲོང་སྨྲ་བ་རི་དབ༹གས་ཀྱི་ནང་ན་བཞུགས་སོ་༎ ཝའ་ར་ནའ་སི་ན་ཁྱིམ་བདག་སྡེ་ཆེན་ཞེས་བྱ་བ་ཕྱུག་ཅིང་ནོར་མང་བ་། ལོངས་སྤྱོད་ཆེ་བ་ཞིག་གནས་སོ་༎ དེའི་ཆུང་མ་ནི་། སྡེ་ཆེན་མ་ཞེས་བྱའོ་༎
དེ་ཆུང་མ་དང་བཅས་ཏེ་༄༡༨ཨ་༌༎ དད་པ་བཟང་བ་། དགེ་བའི་བསམ་པ་ཅན་ཡིན་ཏེ་། དེས་བཅོམ་ལྡན་འདས་ཡུལ་ཀ་ཤི་ཞེས་བྱ་བ་ནས་ལྗོངས་རྒྱུ་ཞིང་གཤེགས་པ་ན་། ཝའ་ར་ནའ་སིར་བྱོན་ནས་ཝའ་ར་ནའ་སི་ན་དྲང་སྲོང་སྨྲ་བ་རི་དབ༹གས་ན་བཞུགས་སོ་༎ ཞེས་ཐོས་སོ་༎ ཐོས་ནས་ཀྱང་ཡང་འདི་སྙམ་དུ་སེམས་ཏེ་། བཅོམ་ལྡན་འདས་བདག་གི་ཁྱིམ་དུ་ལན་མང་དུ་སྤྱན་དྲངས་ཏེ་ཞལ་ཟས་ནི་། གསོལ་ན་། ཡོ་བྱད་ཐམས་ཅད་ཀྱིས་མ་བསྟབས་ཀྱི་། མ་ལ་བདག་གིས་ད་བཅོམ་ལྡན་འདས་ལ་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་བསྟབ་པར་བྱའོ་༎ སྙམ་ནས་། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས༏་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་། ཁྱིམ་བདག་སྡེ་ཆེན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་། ཡང་དག་པར་འཛིན་དུ་འཇུག་པར་མཛད་། ཡང་དག་པར་གཟེངས་བསྟོད་པར་མཛད་། ཡང་དག་པར་རབ་ཏུ་དགའ་བར་མཛད་དེ་། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན་། ཡང་དག་པར་འཛིན་ཏུ་བཅུག་། ཡང་དག་པར་གཟེངས་བསྟོད་། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་༎ དེ་ནས་ཁྱིམ་བདག་སྡེ་ཆེན་། བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་བསྟོད་དེ་། རྗེས་སུ་ཡི་རང་ནས་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་།
བཅོམ་༄༡༨བ་ལྡན་འདས་ལ་འདི་སྐད་ཅེས་གསོལ་ཏོ་༎ བཅོམ་ལྡན་འདས་། དགེ་སློང་གི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་ན་བཟའ་དང་། ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་སྤྱད་ཀྱི་རྐྱེན་སྨན་དང་། ཡོ་བྱད་རྣམས་འབུལ་ན་། བདག་ལ་གནང་བར་མཛད་དུ་གསོལ་། བཅོམ་ལྡན་འདས་ཀྱིས་ཁྱིམ་བདག་སྡེ་ཆེན་ལ་ཅང་མི་གསུང་བས་གནང་ངོ་༎ དེ་ནས་ཁྱིམ་བདག་སྡེ་ཆེན་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དེ་རྗེས་སུ་ཡི་རང་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སྟན་ལས་ལངས་ཏེ་སོང་ངོ་༎ བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་ཁྱིམ་བདག་སྡེ་ཆེན་གྱིས་ཟླ་བ་གསུམ་དུ་ན་བཟའ་དང་། ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་གསོས་ཀྱི་རྐྱེན་སྨན་དང་། ཡོ་བྱད་རྣམས་ཀྱིས་བསྙེན་བཀུར་ཁོ་ན་བྱས་ནས་སོ་༎ ཁྱིམ་བདག་སྡེ་ཆེན་གྱི་ཀུན་ཏུ་སྤྱོད་པ་ནི་། ནང་པར་སྔར་ལངས་ཏེ་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ཏེ་། དགེ་སློང་རྣམས་ལ་ལྟ་བར་བྱེད་པ་ལས་། དགེ་སློང་ན་བ་། ནད་ཚབས་ཆེ་བ་། སྡུག་བསྔལ་བའི་ནད་པ་གཞན་ཞིག་ཡོད་པ་དེ་ལ་། སྨན་པས་ཤ་ཁུ་འཐུངས་ཤིག་ཅེས་བསྟན་ཏོ་༎ དེ་ནས་ཁྱིམ་བདག་སྡེ་ཆེན་དགེ་སློང་དེ་གང་ན་བ་དེར་སོང་སྟེ་སོན་ནས་། རྐང་པ་གཉིས་ལ་མགོ་བོས་ཕྱག་བྱས་ཏེ་དྲིས་བ་། འཕགས་པ་། སྨན་པས་ཅི་བསྟན་། དེས་སྨྲས་པ་། ཤ་ཁུ་འཐུངས་ཤིག་ལོ་༎ དེ་ནས་ཁྱིམ་བདག་སྡེ་ཆེན་རང་གི་ཁྱིམ་དུ་སོང་སྟེ་ཆུང་མ་ལ་སྨྲས་པ་།
སློབ་དཔོན་ཆེ་གེ་མོ་ཞེས་བྱ་བ་ལ་༄༡༩ཨ་༌༎ སྨན་པས་ཤ་ཁུ་འཐུངས་ཤིག་ཅེས་བསྟན་གྱི་། སྦྱོར་ལ་སྐུར་ཅིག་། དེས་བུ་མོ་ཞིག་ལ་རིན་བསྐུར་ནས་ཚོང་འདུས་སུ་བཏང་བ་ལས་། དེའི་ཉིན་མོ་རྒྱལ་པོའི་སྲས་བལྟམས་ནས་། དེ་དྲིལ་སྒྲོག་ཏུ་བཅུག་སྟེ་། སུས་ཀྱང་སྲོག་གཅད་པར་མི་བྱའོ་༎ གང་གིས་སྲོག་བཅད་ན་ཆད་པས་གཅོད་པར་བཅད་དོ་ཞེས་བསྒོའོ་༎ དེ་ནས་རིན་གྱིས་ཀྱང་ཚོང་འདུས་སུ་ཤ་མ་རྙེད་ནས་དེ་ནས་བུ་མོ་དེས་དེ་ལྟར་གྱུར་པ་དག་། ཁྱིམ་བདག་སྡེ་ཆེན་ལ་རྒྱས་པར་བརྗོད་པ་དང་། ཁྱིམ་བདག་སྡེ་ཆེན་གྱི་ཆུང་མས་བསམ་པ་། སངས་རྒྱས་ལ་སོགས་པ་དགེ་སློང་གི་དགེ་འདུན་ལ་བདག་ཅག་གིས་ཡོ་བྱད་ཐམས་ཅད་ཀྱིས་བསྟབས་ན་། གལ་ཏེ་དགེ་སློང་ཞིག་སྨན་མེད་པས་ཤི་བར་གྱུར་ན་མ་ལེགས་སོ་ཞེས་དེ་སྙམ་དུ་དཔྱད་ནས་། གྲི་རྣོན་པོ་བླངས་ཏེ་ཁྱིམ་དུ་ཞུགས་ནས་། བརླའི་ཤ་ལས་བཅད་དེ་བུ་མོ་ལ་བྱིན་ནས་བུ་ཤ་འདི་ཁུ་བར་བྱོས་ལ་འཕགས་པ་ཆེ་གེ་མོ་ཞེས་བྱ་བའི་དྲུང་དུ་ཁྱེར་ཅིག་། དེས་དེ་ཁྱེར་ནས་དགེ་སློང་གིས་ལོངས་སྤྱད་པ་ལས་སོས་པར་གྱུར་ཏོ་༎༎ འདུལ་བ་གཞི་། བམ་པོ་ཉི་ཤུ་རྩ་གསུམ་པ་། དགེ་སློང་དེས་འདི་ལྟར་བདག་ལ་ཁྱིམ་བདག་གི་ཆུང་མ་འདིས་རང་གིས་ཤས་བསྙེན་བཀུར་བྱས་པར་རིག་ནས་དེ་འདི་སྙམ་དུ་སེམས་ཏེ་། བདག་དད་པས་བྱིན་པ་ལོངས་སྤྱད་ནས་། གློས་ཕབ་སྟེ་འདུག་པ་ནི་། རིགས་པ་མ་ཡིན་གྱི་། མ་ལ་བདག་གིས་མ་ཐོབ་པ་ཐོབ་པར་བྱ་བ་དང་། མ་རྟོགས་པ་རྟོགས་པར་བྱ་བ་དང་། མངོན་སུམ་དུ་མ་བྱས་པ་མངོན་དུ་བྱ་བའི་ཕྱིར་བརྩོན་པར་བྱའོ་༎
༄༡༩བ་སྙམ་ནས་། དེ་བརྩོན་འགྲུས་བརྩམ་པར་བརྩམས་ཏེ་། དེ་བརྩོན་པ་དང་། འབད་པ་དང་། རྩལ་བ་བྱས་པས་། འཁོར་བའི་འཁོར་ལོའི་ཆ་ལྔ་པ་ག-ཡོ་བ་དང་། མི་ག-ཡོ་བ་འདི་ཉིད་རིག་སྟེ་འདུ་བྱེད་ཀྱི་རྣམ་པ་ཐམས་ཅད་ཉམས་པ་དང་། ལྟུང་བ་དང་། རྣམ་པར་འཐོར་བ་དང་། རྣམ་པར་འཇིག་པའི་ཆོས་ཉིད་དུ་ཟིལ་གྱིས་མནན་ནས་། ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་ནས་དགྲ་བཅོམ་པར་གྱུར་ཏེ་། ཁམས་གསུམ་གྱི་འདོད་ཆགས་དང་བྲལ་བ་། བོང་བ་དང་གསེར་དུ་མཉམ་པ་། ནམ་མཁའ་དང་ལག་མཐིལ་དུ་མཉམ་པའི་སེམས་། སྟེའུ་དང་ཙནདན་དུ་མཉམ་པ་། རིག་པས་མ་རིག་པའི་སྒོ་ངའི་སྦུབས་དྲལ་ཅིང་། རིག་པ་དང་། མངོན་པར་ཤེས་པ་དང་། སོ་སོར་ཡང་དག་པར་རིག་པ་ཐོབ་པ་། སྲིད་པའི་རྙེད་པ་དང་། ཆགས་པ་དང་། བཀུར་སྟི་ལ་རྒྱབ་ཀྱིས་ཕྱོགས་པ་། དབང་པོ་དང་། ཉེ་དབང་དང་བཅས་པའི་ལྷ་རྣམས་ཀྱིས་མཆོད་པར་བྱ་བ་དང་། རྗེད་པར་བྱ་བ་དང་། མངོན་དུ་སྨྲ་བར་བྱ་བར་གྱུར་ཏོ་༎ སྐབས་དེ་ལ་། སངས་རྒྱས་བཅོམ་ལྡན་འདས་རྣམས་ནི་། མི་མཁྱེན་པའམ་། མི་གཟིགས་པའམ་། ཐུགས་སུ་མ་ཆུད་པའམ་། རྣམ་པར་མི་མཁྱེན་པ་ཅུང་ཟད་ཀྱང་མི་མངའོ་༎ དེ་ནས་བཅོམ་ལྡན་འདས་སྔ་དྲོ་ཤམ་ཐབས་མནབས་། ལྷུང་བཟེད་དང་ཆོས་གོས་བསྣམས་ནས་། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་། དགེ་སློང་གི་དགེ་འདུན་གྱིས་མདུན་གྱིས་བལྟས་ཏེ་། ཁྱིམ་བདག་སྡེ་ཆེན་གྱི་ཁྱིམ་གང་ན་བ་དེར་གཤེགས་ཏེ་བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་༎
བཞུགས་ནས་བཅོམ་ལྡན་འདས་ཀྱིས་ཁྱིམ་༄༢༠ཨ་༌༎ བདག་སྡེ་ཆེན་ལ་བཀའ་སྩལ་པ་། ཁྱིམ་བདག་། ཁྱིམ་བདག་གི་ཆུང་མ་སྡེ་ཆེན་མ་མི་སྣང་ན་། ག་རེ་། བཅོམ་ལྡན་འདས་སྤྱོད་ལམ་རྡོ་མི་ཐོགས་པས་ཕུགས་ན་མཆིས་སོ༏་༏སངས་རྒྱས་བཅོམ་ལྡན་འདས་རྣམས་ཀྱི་ཆེ་བའི་བདག་ཉིད་ནི་། བསམ་གྱིས་མི་ཁྱབ་པ་ཡིན་པས་བཅོམ་ལྡན་འདས་ཀྱིས་། གང་གིས་ན་རྨ་དེ་མདོག་འདྲ་བ་དང་། པགས་པ་འདྲ་བ་དང་། བ་སྤུ་འདྲ་བར་འགྱུར་པ་དེ་ལྟར་བྱིན་གྱིས་བརླབས་སོ་༎ དེ་ནས་ཁྱིམ་བདག་སྡེ་ཆེན་གྱིས་ཆུང་མ་དད་པ་སྐྱེས་ཏེ་སྒོར་བྱུང་ནས་བཅོམ་ལྡན་འདས་ཀྱི་ཞབས་གཉིས་ལ་གཏུགས་སོ་༎ བཅོམ་ལྡན་འདས་ཀྱིས་བཀའ་སྩལ་པ་། ཅི་། ཁྱིམ་བདག་གི་ཆུང་མ་འདི་། བྱང་ཆུབ་སེམས་དཔའི་སྤུངས་ཉམས་སུ་མྱོང་བར་བྱེད་དམ་། དེས་ཚིགས་སུ་བཅད་དེ་གསོལ་པ་། སྒྲིམ་མི་དགོས་པར་འཁོར་བ་ན་༎ ལུས་ནི་ཤིན་ཏུ་རྙེད་པར་སླའི་༎ བསྐལ་པ་བྱེ་བ་སྟོང་རྣམས་སུ་༎ སྦྱིན་གནས་ཤིན་ཏུ་རྙེད་པར་དཀའ༎ དེ་ནས་ཁྱིམ་བདག་སྡེ་ཆེན་གྱིས་སངས་རྒྱས་ལ་སོགས་པའི་དགེ་སློང་གི་དགེ་འདུན་བདེ་བར་གཤེགས་པར་རིག་ནས་། གཙང་ཞིང་བསོད་པའི་བཟའ་བ་དང་བཅའ་བ་རྣམས་རང་གི་ལག་ནས་སྟོབ་ཅིང་ཚིམ་པར་བྱེད་དོ་༎ རྣམ་གྲངས་སུ་མར་གཙང་ཞིང་བསོད་པའི་བཟའ་བ་དང་བཅའ་བ་དག་། རང་གི་ལག་གིས་བསྟབས་ཤིང་ཚིམ་པར་བྱས་ཏེ་། བཅོམ་ལྡན་འདས་ཀྱིས་གསོལ་ཟིན་ནས་ཕྱག་བཅབས་ཏེ་ལྷུང་བཟེད་གྱུ་བར་རིག་ནས་། སྟན་ཆེས་དམའ་བ་ཞིག་བླངས་ཏེ་།
བཅོམ་ལྡན་འདས་ཀྱི་སྤྱན་སྔར་ཆོས་༄༢༠བ་མཉན་པའི་ཕྱིར་འདུག་གོ་། དེ་ནས་བཅོམ་ལྡན་འདས་ཀྱིས་། ཁྱིམ་བདག་སྡེ་ཆེན་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་། ཡང་དག་པར་འཛིན་དུ་འཇུག་པར་མཛད་། ཡང་དག་པར་གཟེངས་བསྟོད་པར་མཛད་། ཡང་དག་པར་རབ་ཏུ་དགའ་བར་མཛད་དེ་། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན་། ཡང་དག་པར་འཛིན་དུ་བཅུག་། ཡང་དག་པར་གཟེངས་བསྟོད་། ཡང་དག་པར་རབ་ཏུ་དགའ་བར་མཛད་ནས་གདན་ལས་བཞེངས་ཏེ་གཤེགས་སོ་༎ དེ་ནས་བཅོམ་ལྡན་འདས་གཙུག་ལག་ཁང་དུ་གཤེགས་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་༎ བཞུགས་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་། དགེ་སློང་དག་། ཤ་རྣམས་ཀྱི་ནང་ན་ནི་། འདི་ལྟ་སྟེ་། མིའི་ཤ་ཐ་ཆད་ཡིན་ནོ་༎ དེ་ལྟ་བས་ན་། དགེ་སློང་གིས་མི་ཤ་བཟའ་བར་མི་བྱའོ་༎ དགེ་སློང་གིས་མིའི་ཤ་ཟོས་ན་། ལྟུང་བ་སྤོམ་པོར་འགྱུར་རོ་༎ གཞན་ཡང་། ངས་དགེ་འདུན་གྱི་གནས་བརྟན་གྱིས་དགེ་སློང་གི་ཀུན་ཏུ་སྤྱོད་པའི་ཆོས་བཅའ་བར་བྱ་སྟེ་། དགེ་འདུན་གྱི་གནས་བརྟན་གྱིས་དགེ་སློང་གི་ཤ་འབྲིམ་པར་བྱེད་ན་། འདི་ཅིའི་ཤ་ཞེས་དྲི་བར་བྱའོ་༎ གལ་ཏེ་དགེ་འདུན་གྱི་གནས་བརྟན་གྱི་གནས་བརྟན་གྱིས་མ་སྤོབས་ན་། གནས་བརྟན་གཉིས་པས་དྲི་བར་བྱའོ་༎ དགེ་འདུན་གྱི་གནས་བརྟན་གྱིས་ཀུན་ཏུ་སྤྱོད་པའི་ཆོས་ཇི་ལྟར་བཅས་པ་བཞིན་ཡང་དག་པར་བླངས་ཏེ་འཇུག་པར་མི་བྱེད་ན་། འགལ་ཚབས་ཅན་དུ་འགྱུར་རོ་༎
དགེ་སློང་ཐམས་ཅད་ཐེ་ཚོམ་སྐྱེས་ནས་ཐེ་༄༢༡ཨ་༌༎ ཚོམ་ཐམས་ཅད་གཅོད་པ་། སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་། ཁྱིམ་བདག་སྡེ་ཆེན་གྱི་མཆིས་བྲང་གིས་རང་གི་ཤས་དགེ་སློང་འདི་ལ་བསྙེན་བཀུར་བགྱིས་ལ༏་དགེ་སློང་འདིས་ཀྱང་སྡེ་ཆེན་མ་ལ་བརྟེན་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བགྱིས་པ་ལ་གཟིགས་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་། ད་ལྟར་འབའ་ཞིག་མ་ཡིན་གྱི་། ཇི་ལྟར་འདིས་འདས་པའི་དུས་ན་ཡང་། དགེ་སློང་འདི་ལ་རང་གི་ཤས་བསྙེན་བཀུར་བྱས་ཏེ་། འདིས་ཀྱང་དེ་ལ་བརྟེན་ནས་མངོན་པར་ཤེས་པ་ལྔ་མངོན་སུམ་དུ་བྱས་པ་དེ་། ཤིན་ཏུ་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་བཤད་དོ་༎ དགེ་སློང་དག་། སྔོན་བྱུང་བ་། ཝའ་ར་ནའ་སིའི་གྲོང་ན་ཁྱིམ་བདག་སྡེ་ཆེན་ཞེས་བྱ་བ་ཞིག་ཡོད་དེ་། དེའི་ཆུང་མ་སྡེ་ཆེན་མ་ཞེས་བྱའོ༏་༏ཇི་ཙམ་ན་། བྲམ་ཟེ་ཚོགས་འདོན་དུ་བཅུག་པ་གཞན་ཞིག་བྲམ་ཟེའི་བུ་ལྔ་བརྒྱ་ཙམ་ལ་བྲམ་ཟེའི་གསང་ཚིག་འདོན་དུ་འཇུག་གོ་། དེ་ལ་ཁྱིམ་བདག་སྡེ་ཆེན་དད་པ་སྐྱེས་ཏེ་། དེས་དེ་འཁོར་དང་བཅས་པ་ལ་ཡོ་བྱད་ཐམས་ཅད་ཀྱིས་བསྟབས་ཏེ་། ཁྱིམ་བདག་སྡེ་ཆེན་གྱིས་བྲམ་ཟེ་དེ་འཁོར་དང་བཅས་པ་ལ་བཀུར་སྟི་ཁོ་ན་བྱས་སོ་༎ ཁྱིམ་བདག་དེའི་ཀུན་ཏུ་སྤྱོད་པ་ནི་། ནང་བར་སྔར་ལངས་ཏེ་། ནད་པ་རྣམས་ལ་ལྟ་བར་བྱེད་པ་ལས་། ཇི་ཙམ་ན་། བྲམ་ཟེའི་ཁྱེའུ་གཞན་ཞིག་ན་བ་། སྡུག་བསྔལ་བ་། ནད་ཚབས་ཆེ་བར་གྱུར་ནས་། དེ་ལ་སྨན་པས་ཤ་ཁུ་འཐུངས་ཤིག་ཅེས་བསྟན་ཏོ་༎
དེ་ནས་ཁྱིམ་བདག་༄༢༡བ་སྡེ་ཆེན་བྲམ་ཟེའི་ཁྱེའུ་གང་ན་བ་དེར་སོང་སྟེ་སོན་ནས་ཕྱག་བྱས་ཏེ་དྲིས་པ་། བྲམ་ཟེའི་ཁྱེའུ་། ཁྱོད་ལ་སྨན་པས་ཅི་བསྟན་། དེས་སྨྲས་པ་། ཤ་ཁུ་འཐུངས་ཤིག་ལོ་༎ དེ་ནས་ཁྱིམ་བདག་སྡེ་ཆེན་ཁྱིམ་དུ་སོང་ནས་། ཆུང་མ་ལ་སྨྲས་པ་། བྲམ་ཟེའི་ཁྱེའུ་ཆེ་གེ་མོ་ཞེས་བྱ་བ་ལ་ཤ་ཁུ་འཐུངས་ཤིག་ཅེས་སྨན་པས་བསྟན་གྱི་། དེ་སྦྱོར་ལ་སྐུར་ཅིག་། དེས་བུ་མོ་ཞིག་ལ་རིན་བསྐུར་ཏེ་ཚོང་འདུས་སུ་བཏང་ངོ་༎ དེ་ཉིད་ཀྱི་ཉིན་མོ་རྒྱལ་པོའི་བུ་བཙས་ནས་། དེས་དྲིལ་སྒྲོག་ཏུ་བཅུག་སྟེ་། སུས་ཀྱང་སྲོག་གཅད་པར་མི་བྱའོ་༎ གང་གིས་སྲོག་བཅད་པར་གྱུར་ན་། དེ་ཆད་པས་གཅོད་པར་བཅད་དོ་ཞེས་བསྒོའོ་༎ དེ་ནས་ཚོང་འདུས་སུ་རིན་གྱིས་ཀྱང་ཤ་མ་རྙེད་དོ་༎ དེ་ནས་བུ་མོ་དེས་དེ་ལྟར་གྱུར་པ་དག་། ཁྱིམ་བདག་སྡེ་ཆེན་གྱི་ཆུང་མ་ལ་རྒྱས་པར་སྨྲས་པ་དང་། ཁྱིམ་བདག་སྡེ་ཆེན་གྱི་ཆུང་མས་བསམ་པ་། བྲམ་ཟེ་འཁོར་དང་བཅས་པ་འདི་ལ་བདག་ཅག་གིས་ཡོ་བྱད་ཐམས་ཅད་བསྟབས་ན་། གལ་ཏེ་བྲམ་ཟེའི་ཁྱེའུ་ཞིག་སྨན་མེད་པས་དུས་བྱས་པར་གྱུར་ན་མ་ལེགས་སོ་༎ ཞེས་དེ་སྙམ་དུ་དཔྱད་ནས་གྲི་རྣོན་པོ་བླངས་ཏེ་། ཁྱིམ་གྱི་ནང་དུ་ཞུགས་ནས་བརླའི་ཤ་ལས་བཅད་དེ་བུ་མོ་ལ་བྱིན་ནས་། བུ་། ཤ་འདི་ཁུ་བར་བྱོས་ལ་། བྲམ་ཟེའི་ཁྱེའུ་ཆེ་གེ་མོ་ཞེས་བྱ་བའི་དྲུང་དུ་ཁྱེར་ཅིག་། དེས་ཁྱེར་ནས་བྲམ་ཟེའི་ཁྱེའུ་དེས་ལོངས་སྤྱད་ནས་སོས་པར་གྱུར་ཏོ་༎ བྲམ་ཟེའི་ཁྱེའུ་དེས་། འདི་ལྟར་བདག་ལ་ཁྱིམ་བདག་གི་ཆུང་མ་དེས་རང་གི་ཤས་བསྙེན་བཀུར་བྱས་པར་རིག་ནས་། དེ་འདི་སྙམ་དུ་སེམས་ཏེ་། བདག་དད་པས་བྱིན་པ་ཡོངས་སུ་ལོངས་སྤྱད་ནས་བདག་གློས་ཕབ་སྟེ་འདུག་པ་ན་། རིགས་པ་མ་ཡིན་གྱི་།
༄༢༢ཨ་༌༎ མ་ལ་བདག་གིས་མ་ཐོབ་པ་ཐོབ་པར་བྱ་བ་དང་། མ་རྟོགས་པ་རྟོགས་པར་བྱ་བ་དང་། མངོན་སུམ་དུ་མ་བྱས་པ་མངོན་སུམ་དུ་བྱ་བའི་ཕྱིར་བདག་གིས་འབད་པར་བྱའོ་༎ སྙམ་ནས་། དེ་ནས་དེ་ཞི་བའི་ཕྱོགས་སུ་སོང་སྟེ་། མངོན་པར་ཤེས་པ་ལྔ་མངོན་སུམ་དུ་བྱས་སོ་༎ དགེ་སློང་དག་། ཇི་སྙམ་དུ་སེམས་། དེའི་ཚེ་དེའི་དུས་ཀྱི་ཁྱིམ་བདག་སྡེ་ཆེན་ཞེས་བྱ་བའི་ཆུང་མ་གང་ཡིན་པ་དེ་ནི་། ཁྱིམ་བདག་སྡེ་ཆེན་གྱི་ཆུང་མ་འདི་ཉིད་ཡིན་ནོ་༎ དེའི་ཚེ་དེའི་དུས་ཀྱི་བྲམ་ཟེའི་ཁྱེའུ་གང་ཡིན་པ་དེ་ནི་། དགེ་སློང་འདི་ཉིད་ཡིན་ཏེ་། དེའི་ཚེ་ཡང་འདིས་དགེ་སློང་དེ་ལ་རང་གི་ཤས་བསྙེན་བཀུར་བྱས་ཏེ་། འདིས་ཀྱང་དེ་ལ་བརྟེན་ནས་མངོན་པར་ཤེས་པ་ལྔ་མངོན་སུམ་དུ་བྱས་སོ་༎ ད་ལྟར་ཡང་འདིས་དགེ་སློང་འདི་ལ་རང་གི་ཤས་བསྙེན་བཀུར་བྱས་སོ་༎ དགེ་སློང་འདིས་ཀྱང་འདི་ལ་བརྟེན་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་སོ་༎ དགེ་སློང་དག་། དེ་ལྟ་བས་ན་། ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་ནི་། གཅིག་ཏུ་གནག་པ་ཡིན་། ལས་གཅིག་ཏུ་དཀར་བ་རྣམས་ཀྱི་ནི་། གཅིག་ཏུ་དཀར་བ་ཡིན་། འདྲེན་མ་རྣམས་ཀྱི་ནི་། འདྲེན་མ་ཡིན་ནོ་༎ དགེ་སློང་དག་། དེ་ལྟ་བས་ན་། ད་ཕྱིན་ཆད་ལས་གཅིག་ཏུ་གནག་པ་རྣམས་དང་འདྲེན་མ་ནི་། སྤངས་ལ་། ལས་གཅིག་ཏུ་དཀར་བ་ལ་བརྩལ་པར་བྱ་སྟེ་། དགེ་སློང་དག་། ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་༎ གླེང་གཞི་ནི་། མཉན་ཡོད་ནའོ་༎ དེའི་ཚེ་ཡུལ་ཀོ་ས་ལའི་རྒྱལ་པོ་གསལ་རྒྱལ་གྱི་གླང་པོ་ཆེ་ཚོ་རྒུ་ཁ་བཏག་གོ་། མུ་གེའི་དུས་བྱུང་བས་།
བྲམ་ཟེ་དང་ཁྱིམ་༄༢༢བ་བདག་རྣམས་ཀྱིས་གླང་པོ་ཆེའི་ཤ་ཟ་བར་བརྩམས་སོ་༎ དྲུག་སྡེའི་དགེ་སློང་དག་། སྔ་དྲོ་ཤམ་ཐབས་པ་གོས་། ལྷུང་བཟེད་དང་ཆོས་གོས་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་སོ་༎ ཇི་ཙམ་ན་། ཁྱིམ་བདག་གཞན་ཞིག་གིས་གླང་པོ་ཆེའི་ཤ་ཕྲུ་བར་བཅུག་སྟེ་འཚོད་ཅིང་འདུག་པའི་ཁྱིམ་དེར་དེ་དག་ཞུགས་པ་དང་། ཁྱིམ་བདག་གི་ཆུང་མས་སྨྲས་པ་། འཕགས་པ་། དབུལ་དུ་ཅུང་ཟད་ཀྱང་མ་མཆིས་ཀྱི་། བཞུད་ཅིག་། དེ་དག་གིས་སྨྲས་པ་། ཕྲུ་བ་འདིའི་ནང་ན་འཚོད་ཅིང་འདུག་ན་། འཕགས་པ་། འདི་ནི་། གླང་པོ་ཆེའི་ཤ་ལགས་ན་། ཅི་། ཁྱེད་ཅག་ཀྱང་གླང་པོ་ཆེའི་ཤ་གསོལ་ལམ་། ཁོ་བོ་ཅག་ནི་། འཚོ་བ་ཁྱེད་ཅག་ལ་རག་ལས་པ་ཡིན་པས་། གལ་ཏེ་། ཁྱེད་ཟ་ན་། ཁོ་བོ་ཅག་ལ་ཡང་བྱིན་ཅིག་། དེ་དག་ལ་ཕུལ་ནས་། དེ་དག་གིས་ལྷུང་བཟེད་ཀྱི་སྣོད་བཀང་སྟེ་ཕྱིར་བྱུང་བ་། དགེ་སློང་གཞན་དག་ཅིག་བསོད་སྙོམས་ལ་རྒྱུ་བ་དེ་དག་གིས་མཐོང་ངོ་༎ མཐོང་ནས་དྲིས་པ་། ཨཨེ་མ་དྲུག་སྡེ་དག་ལྷུང་བཟེད་ཀྱི་སྣོད་ཁེངས་ན་། ཅི་ཡིན་། དེ་དག་གིས་སྨྲས་པ་། གླང་པོ་ཆེའི་ཤ་ཅུང་ཟད་རྙེད་དོ་༎ ཅི་། ཁྱེད་ཅག་གླང་པོ་ཆེའི་ཤ་ཡང་ཟའམ་། ཚེ་དང་ལྡན་པ་དག་། མུ་གེའི་དུས་བྱུང་བ་ལ་། གལ་ཏེ་གཞན་མ་རྙེད་ན་། ཅི་། ཁོ་བོ་ཅག་ལྟོགས་ཏེ་འཆིའམ་ཞེས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་། རྒྱལ་པོའི་གླང་པོ་ཆེ་ཚོ་རྒུ་ཁ་བཏག་ལ་། གལ་ཏེ་ཁྱེད་ཀྱིས་གླང་པོའི་ཤ་ཟོས་པ་རྒྱལ་པོས་ཐོས་ན་།
ཁྱེད་ལ་མངོན་པར་དད་པའི་ལྷ་དང་། ཀླུ་དང་། མི་དང་། མི་མ་ཡིན་༄༢༣ཨ་༌༎ པ་གཞན་དག་ཀྱང་ཡོད་པས་། འཕགས་པ་དག་གླང་པོ་ཆེའི་ཤ་ཟ་སྟེ་། དེས་ན་བདག་གི་གླང་པོ་ཆེ་ཚོ་རྒུ་ཁ་བཏག་གོ་ཞེས་སེམས་པར་མི་འགྱུར་རམ་། དགེ་སློང་དག་། དེ་ལྟ་བས་ན༏་དགེ་སློང་དག་གིས་གླང་པོ་ཆེའི་ཤ་ལོངས་སྤྱད་པར་མི་བྱའོ་༎ ལོངས་སྤྱད་ན་། འགལ་ཚབས་ཅན་དུ་འགྱུར་རོ་༎ གླང་པོ་ཆེའི་ཤ་ཇི་ལྟ་བ་བཞིན་རྟའི་ཤ་ཡང་དེ་དང་འདྲའོ་༎ སངས་རྒྱས་བཅོམ་ལྡན་འདས་ཡུལ་ཙམ་པ་ན་། དྲང་སྲོང་གར་གའི་རྫིང་འགྲམ་ན་བཞུགས་སོ་༎ ཡུལ་ཙམ་པའི་ཀླུ་དད་པ་བཟང་བ་། དགེ་བའི་བསམ་པ་ཅན་དེ་། ཚེས་བརྒྱད་དང་བཅུ་བཞི་ལ་གནས་ནས་བྱུང་སྟེ་། ཡན་ལག་བརྒྱད་དང་ལྡན་པའི་བསྙེན་གནས་བླངས་ནས་། གནས་སྣང་བར་ལུས་ཆེན་པོར་བྱས་ཏེ་ལུས་བཏང་ནས་འདུག་ཅིང་འཇིག་རྟེན་ན་སེམས་ཅན་དག་གནས་པ་དག་ལ་ཅུང་ཟད་ཀྱང་གནོད་པའམ་སྐྲག་པར་མི་བྱེད་དོ་༎ མུ་གེའི་དུས་བྱུང་བས་ལས་ལ་མི་ལྟ་བའི་མི་ཕྱུགས་རྫི་རྣམས་དང་། ལུག་རྫི་རྣམས་དང་། རཙབ༹་ཐུན་རྣམས་དང་། ཤིང་ཐུན་རྣམས་དང་། ལམ་གྱིས་འཚོ་བ་རྣམས་དང་། ལམ་གོལ་བས་འཚོ་བའི་མི་རྣམས་ཀྱིས་། ཀླུའི་ཤ་ལ་དུམ་བུ་དུམ་བུར་བཅད་ནས་ལོངས་སྤྱོད་པར་བརྩམས་སོ་༎ དྲུག་སྡེའི་དགེ་སློང་དག་། སྔ་དྲོ་ཤམ་ཐབས་བགོས་། ལྷུང་བཟེད་དང་། ཆོས་གོས་དག་ཐོགས་ནས་བསོད་སྙོམས་ལ་ཞུགས་པ་ལས་། ཇི་ཙམ་ན་། ཁྱིམ་བདག་གཞན་ཞིག་གིས་ཀླུའི་ཤ་ཕྲུ་བར་བཅུག་སྟེ་འཚོད་ཅིང་འདུག་པའི་ཁྱིམ་དེར་དེ་དག་ཞུགས་སོ་༎ ཁྱིམ་བདག་གི་ཆུང་མས་སྨྲས་པ་།
འཕགས་༄༢༣བ་པ༏་དབུལ་དུ་ཅུང་ཟད་ཀྱང་མ་མཆིས་ཀྱི་། བཞུད་ཅིག་། དེ་དག་གིས་སྨྲས་པ་། ཕྲུ་བ་འདིའི་ནང་ན་འཚོད་ཅིང་འདུག་ན་། འཕགས་པ་། འདི་ནི་། ཀླུའི་ཤ་ལགས་ན་། ཅི་། ཁྱེད་ཅག་ཀྱང་ཀླུའི་ཤ་གསོལ་ལམ་། ཁོ་བོ་ཅག་ནི་། འཚོ་བ་ཁྱེད་ཅག་ལ་རག་ལས་པ་ཡིན་པས་། གལ་ཏེ་ཁྱེད་ཅག་ཟ་ན་། ཁོ་བོ་ཅག་ལ་ཡང་བྱིན་ཅིག་། དེ་དག་ལ་ཕུལ་ནས་། འཕགས་པ་རྣམས་ཀྱང་ལོངས་སྤྱོད་དོ་ཞེས་ཕལ་མོ་ཆེ་སྤྱད་པར་བརྩམས་སོ་༎ དེ་ནས་ཙམ་པའི་ཀླུའི་ཆུང་མ་འདི་སྙམ་དུ་སེམས་ཏེ་། འཕགས་པ་འདི་དག་ཀྱང་ཀླུའི་ཤ་ལ་ལོངས་སྤྱད་པས་། སྐྱེ་བོའི་ཚོགས་ཕལ་མོ་ཆེས་ལོངས་སྤྱད་ན་། བདག་གི་ཁྱིམ་ཐབ་ཀྱིས་ཡུན་ཇི་སྲིད་ཅིག་སྡུག་བསྔལ་བརྣག་དགོས་། བདག་གིས་འདིའི་ཕྱིར་འདི་ཁོ་ན་བྱའོ་༎ སྙམ་མོ་༎ དེ་ནས་ཙམ་པའི་ཀླུའི་ཆུང་མ་དེ་། མཚན་མོ་འདས་ནས་ཁ་དོག་འཕགས་པས་། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་། ཕྱོགས་གཅིག་ཏུ་འདུག་གོ་། དེའི་ཚེ་ན་ཙམ་པའི་ཀླུའི་ཆུང་མའི་ཁ་དོག་གི་མཐུས་དྲང་སྲོང་གར་གའི་རྫིང་གི་ཉེ་འཁོར་ཐམས་ཅད་སྣང་བ་རྒྱ་ཆེན་པོས་ཁྱབ་པར་བྱས་སོ་༎ ཙམ་པའི་ཀླུའི་ཆུང་མ་ཕྱོགས་གཅིག་ཏུ་འདུག་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཙུན་པ་། བདག་གི་སྡུམ་ཐབ་དད་པ་བཟང་བ་། དགེ་བའི་བསམ་པ་ཅན་དེ་། ཚེས་བརྒྱད་དང་བཅུ་བཞི་ལ་གནས་ནས་བྱུང་སྟེ་། ཡན་ལག་བརྒྱད་དང་ལྡན་པའི་བསྙེན་གནས་བླངས་ནས་ལུས་བཏང་སྟེ་མཆིས་ལ་།
འཇིག་རྟེན་ན་སེམས་ཅན་དག་གནས་པ་ལ་གནོད་པ་དང་། སྐྲག་པ་ཅུང་༄༢༤ཨ་༌༎ ཟད་ཀྱང་མི་བགྱིད་པ་། མུ་གེའི་དུས་བྱུང་བས་ལས་ལ་མི་ལྟ་བའི་མི་ཕྱུགས་རྫི་རྣམས་དང་། ལུག་རྫི་རྣམས་དང་། རཙབ༹་ཐུན་རྣམས་དང་། ཤིང་ཐུན་རྣམས་དང་། ལམ་གྱིས་འཚོ་བ་རྣམས་དང་། ལམ་གོལ་བས་འཚོ་བའི་མི་རྣམས་ཀྱིས་ཀླུའི་ཤ་དུམ་བུ་དུམ་བུར་བཀུམ་ནས་འཚལ་བ་། འཕགས་པ་དག་གིས་གཟིགས་ནས་འཕགས་པ་རྣམས་ཀྱིས་ཀྱང་གསོལ་བར་བརྩམས་སོ་༎ འཕགས་པ་རྣམས་ཀྱིས་གསོལ་ལ་དེ་དག་གིས་ཀྱང་ཕལ་ཆེར་བཀུམ་ཞིང་འཚལ་བར་བརྩམས་ནས་། བདག་གི་སྡུམ་ཐབ་ཀྱིས་ཡུན་ཇི་སྲིད་ཅིག་སྡུག་བསྔལ་བརྣག་འཚལ་། ཀྱེ་མ་། བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་། གང་གི་ཕྱིར་འཕགས་པ་དག་ཀླུའི་ཤ་མི་གསོལ་བར་དགོངས་པའི་རྒྱུ་ཅུང་ཞིག་བཅའ་བར་གསོལ་། བཅོམ་ལྡན་འདས་ཀྱིས་ཙམ་པའི་ཀླུའི་ཆུང་མ་ལ་ཅང་མི་གསུང་བས་གནང་ངོ་༎ དེ་ནས་ཙམ་པའི་ཀླུའི་ཆུང་མས་བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་། དེ་ཉིད་དུ་མི་སྣང་བར་གྱུར་ཏོ་༎ དེ་ནས་བཅོམ་ལྡན་འདས་དེ་ཉིད་ཀྱི་མཚན་མོ་འདས་ནས་། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་༎ བཞུགས་ནས་། བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་། དགེ་སློང་དག་། མདང་སུམ་ངའི་སྤྱན་སྔར་ཙམ་པའི་ཀླུའི་ཆུང་མ་མཚན་མོ་འདས་ནས་། ཁ་དོག་འཕགས་པས་ང་གང་ན་བ་དེར་འོངས་ཏེ་ཕྱིན་ནས་།
ངའི་ཞབས་གཉིས་ལ་མགོ་༄༢༤བ་བོས་ཕྱག་བྱས་ཏེ་། ཕྱོགས་གཅིག་ཏུ་འདུག་གོ་། ཡང་དེའི་ཚེ་ཙམ་པའི་ཀླུའི་ཆུང་མའི་ཁ་དོག་གི་མཐུས་དྲང་སྲོང་གར་གའི་རྫིང་གི་ཉེ་འཁོར་ཐམས་ཅད་སྣང་བ་རྒྱ་ཆེན་པོས་ཁྱབ་པར་བྱས་སོ་༎ ཙམ་པའི་ཀླུའི་ཆུང་མ་ཕྱོགས་གཅིག་ཏུ་འདུག་ནས་། ང་ལ་འདི་སྐད་ཅེས་གསོལ་ཏོ་༎ བཙུན་པ་། བདག་གི་སྡུམ་ཐབ་དད་པ་བཟང་བ་། དགེ་བའི་བསམ་པ་ཅན་དེ་། ཚེས་བརྒྱད་དང་བཅུ་བཞི་ལ་རང་གི་གནས་ནས་བྱུང་སྟེ་། ཡན་ལག་བརྒྱད་དང་ལྡན་པའི་བསྙེན་གནས་བླངས་ནས་ལུས་བཏང་སྟེ་མཆིས་ལ་། འཇིག་རྟེན་ན་སེམས་ཅན་དག་གནས་པ་ལ་གནོད་པ་དང་སྐྲག་པ་ཅུང་ཟད་ཀྱང་མི་བགྱིད་པ་མུ་གེའི་དུས་བྱུང་བས་ལས་ལ་མི་ལྟ་བའི་མི་ཕྱུགས་རྫི་རྣམས་དང་། ལུག་རྫི་རྣམས་དང་། རཙབ༹་ཐུན་རྣམས་དང་། ཤིང་ཐུན་རྣམས་དང་། ལམ་གྱིས་འཚོ་བ་རྣམས་དང་། ལམ་གོལ་བས་འཚོ་བའི་མི་རྣམས་ཀྱིས་ཀླུའི་ཤ་དུམ་བུ་དུམ་བུར་བཀུམ་ནས་འཚལ་ལོ་༎ དེ་དག་གིས་འཚལ་བ་དང་། འཕགས་པ་དག་གིས་ཀྱང་གསོལ་བར་བརྩམས་སོ་༎ འཕགས་པ་རྣམས་ཀྱིས་གསོལ་ཏོ་ཞེས་དེ་དག་གིས་ཆེར་བཀུམ་ཞིང་འཚལ་བར་བརྩམས་ན་། བདག་གི་སྡུམ་ཐབ་ཡུན་ཇི་སྲིད་ཅིག་སྡུག་བསྔལ་བརྣག་འཚལ་། ཀྱེ་མ་། བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་། གང་གི་ཕྱིར་འཕགས་པ་དག་ཀླུའི་ཤ་མི་གསོལ་བར་དགོངས་པའི་རྒྱུ་ཅུང་ཞིག་བཅའ་བར་གསོལ་ཞེས་ཟེར་ནས་། ངས་ཙམ་པའི་ཀླུའི་ཆུང་མ་ལ་ཅང་མི་གསུང་བས་གནང་ངོ་༎ དེ་ནས་ཙམ་པའི་ཀླུའི་ཆུང་མས་ང་ཅང་མི་གསུང་བས་གནང་བར་རིག་ནས་།
ངའི་ཞབས་གཉིས་༄༢༥ཨ་༌༎ ལ་མགོ་བོས་ཕྱག་བྱས་ཏེ་། དེ་ཉིད་དུ་མི་སྣང་བར་གྱུར་ཏོ་༎ གང་ལ་ད་ལྟ་ལྷ་དག་ཀྱང་ཤའཀྱའི་སྲས་ཀྱི་དགེ་སྦྱོང་དེ་རྣམས་ནི་། དགེ་བའི་ཆོས་རྣམས་ལས་ཉམས་སོ་༎ ཞེས་སྨོད་པར་བྱེད་། འཕྱར་ཀ་གཏོང་བར་བྱེད་། ཁ་ཟེར་བར་བྱེད་པ་འདི་ནི་། བཟང་པོ་མ་ཡིན་། རིགས་པ་མ་ཡིན་ཏེ་། དགེ་སློང་དག་། དེ་ལྟ་བས་ན་། དགེ་སློང་དག་གིས་ཀླུའི་ཤ་བཟའ་བར་མི་བྱའོ་༎ ཟ་ན་། འགལ་ཚབས་ཅན་དུ་འགྱུར་རོ་༎ བཅོམ་ལྡན་འདས་ཡུལ་མ་ག་དྷའི་ལྗོངས་རྒྱུ་ཞིང་གཤེགས་པ་ན་། རྒྱལ་པོའི་ཁབ་ཏུ་བྱོན་ནས་། རྒྱལ་པོའི་ཁབ་འོད་མའི་ཚལ་བྱ་ཀ་ལནད་ཀ་གནས་པ་ན་བཞུགས་སོ་༎ མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་། བཅོམ་ལྡན་འདས་ཡུལ་མ་ག་དྷའི་ལྗོངས་རྒྱུ་ཞིང་གཤེགས་ཏེ་རྒྱལ་པོའི་ཁབ་ཏུ་བྱོན་ནས་། རྒྱལ་པོའི་ཁབ་འོད་མའི་ཚལ་བྱ་ཀ་ལནད་ཀ་གནས་པ་ན་བཞུགས་སོ་༎ ཞེས་ཐོས་སོ་༎ ཐོས་ནས་ཀྱང་འདི་སྙམ་དུ་སེམས་ཏེ་། བཅོམ་ལྡན་འདས་བདག་གིས་ལན་མང་དུ་སྤྱན་དྲངས་ཏེ་། ཞལ་ཟས་གསོལ་ན་། ལན་འགའ་ཡང་ཟླ་ག་གསུམ་དུ་ཡོ་བྱད་ཐམས་ཅད་ཀྱིས་མ་བསྟབས་ཀྱི་། མ་ལ་བདག་གིས་བཅོམ་ལྡན་འདས་ལ་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་བསྟབས་ཤིང་། སྨན་པའི་རྒྱལ་པོ་འཚོ་བྱེད་ཀྱང་དབུལ་ལོ་༎ སྙམ་མོ་༎ དེ་ནས་རྒྱལ་པོའི་འབྱོར་བ་དང་། རྒྱལ་པོའི་མཐུ་ཆེན་པོས་བཅོམ་ལྡན་འདས་གང་ན་བདེར་སོང་སྟེ་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་། ཕྱོགས་གཅིག་ཏུ་འདུག་གོ་།
ཕྱོགས་༄༢༥བ་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཡུལ་མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་། ཡང་དག་པར་འཛིན་ཏུ་འཇུག་པར་མཛད་། ཡང་དག་པར་གཟེངས་བསྟོད་པར་མཛད་། ཡང་དག་པར་རབ་ཏུ་དགའ་བར་མཛད་དེ་། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན་། ཡང་དག་པར་འཛིན་དུ་བཅུག་། ཡང་དག་པར་གཟེངས་བསྟོད་། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་༎ དེ་ནས་མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་སྟན་ལས་ལངས་ཏེ་། བླ་གོས་ཕྲག་པ་གཅིག་ཏུ་གཟར་ནས་། བུས་མོ་ག-ཡས་པའི་ལྷ་ང་ས་ལ་བཙུགས་ཏེ་། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་བསོད་སྙོམས་དང་། ན་བཟའ་ཆོས་གོས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་དང་། སྨན་པའི་རྒྱལ་པོ་འཚོ་བྱེད་འབུལ་ན་། བདག་ལ་གནང་བར་མཛད་དུ་གསོལ་༎ བཅོམ་ལྡན་འདས་ཀྱིས་མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོ་ལ་ཅང་མི་གསུང་བས་གནང་ངོ་༎ དེ་ནས་མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་། བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས་།
སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་གཉིས་ལ་མགོ་༄༢༦ཨ་༌༎ བོས་ཕྱག་བྱས་ནས་སོང་ངོ་༎ བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་ཟླ་བ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་ཐམས་ཅད་དང་། སྨན་པའི་རྒྱལ་པོ་འཚོ་བྱེད་ཀྱིས་རིམ་གྲོ་ཁོ་ན་བྱས་སོ་༎ ཡུལ་ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་། མ་ག་དྷའི་རྒྱལ་པོ་བཟོ་སྦྱངས་གཟུགས་ཅན་སྙིང་པོས་ཡོ་བྱད་ཐམས་ཅད་དང་། སྨན་པའི་རྒྱལ་པོ་འཚོ་བྱེད་བསྟབས་སོ་༎ ཞེས་ཐོས་སོ་༎ ཐོས་ནས་ཀྱང་འདི་སྙམ་དུ་སེམས་ཏེ་། དེ་ཡང་རྒྱལ་པོ་རྒྱལ་རིགས་ཀྱི་སྤྱི་བོ་ནས་དབང་བསྐུར་བ་ཡིན་། བདག་ཀྱང་རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཡིན་ལ་། དེའི་སྨན་པའི་རྒྱལ་པོ་ནི་། འཚོ་བྱེད་ཡིན་ལ་བདག་གི་སྨན་པའི་རྒྱལ་པོ་ནི་། རྒྱུན་ཤེས་ཀྱི་བུ་ཡིན་གྱི་། གང་གི་ཚེ་བཅོམ་ལྡན་འདས་མཉན་ཡོད་ན་བྱོན་པ་དེའི་ཚེ་། བདག་གིས་ཀྱང་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ལ་ཡོ་བྱད་ཐམས་ཅད་དང་། སྨན་པའི་རྒྱལ་པོ་རྒྱུན་ཤེས་ཀྱི་བུ་བསྟབ་པར་བྱའོ་༎ སྙམ་མོ་༎ ཇི་ཙམ་ན་། བཅོམ་ལྡན་འདས་རྒྱལ་པོའི་ཁབ་ཏུ་དབྱར་ཞུགས་ནས་། དབྱར་གྱི་ཟླ་བ་གསུམ་འདས་ནས་ཆོས་གོས་བྱས་པ་དང་ལྡན་། ཆོས་གོས་ཟིན་པ་དང་ལྡན་ནས་། ལྷུང་བཟེད་དད་ཆོས་གོས་བསྣམས་ཏེ་། དགེ་སློང་གི་ཚོགས་ཀྱིས་ཡོངས་སུ་བསྐོར་ཅིང་། དགེ་སློང་གི་དགེ་འདུན་གྱི་མདུན་གྱིས་བལྟས་ནས་།
མཉན་༄༢༦བ་ཡོད་དུ་བྱོན་ནས་། མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ་། རིམ་གྱིས་རྒྱུ་ཞིང་གཤེགས་པ་ནས་མཉན་ཡོད་དུ་བྱོན་ནས་། མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་༎ ཀོ་ས་ལའི་རྒྱལ་པོ་གསལ་རྒྱལ་གྱིས་བཅོམ་ལྡན་འདས་ཡུལ་ཀོ་ས་ལའི་ལྗོངས་རྒྱུ་ཞིང་གཤེགས་པ་ན་། མཉན་ཡོད་དུ་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་༎ ཞེས་ཐོས་སོ་༎ ཐོས་ནས་ཀྱང་མཉན་ཡོད་ནས་བྱུང་ནས་། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཀོ་ས་ལའི་རྒྱལ་པོ་གསལ་རྒྱལ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་། ཡང་དག་པར་འཛིན་དུ་འཇུག་པར་མཛད་། ཡང་དག་པར་གཟེངས་བསྟོད་པར་མཛད་། ཡང་དག་པར་རབ་ཏུ་དགའ་བར་མཛད་དེ་། རྣམ་གྲངས་དུ་མར་ཆོས་དང་ལྡན་པའི་གཏམ་གྱིས་ཡང་དག་པར་བསྟན་། ཡང་དག་པར་འཛིན་དུ་བཅུག་། ཡང་དག་པར་གཟེངས་བསྟོད་། ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་༎ དེ་ནས་ཀོ་ས་ལའི་རྒྱལ་པོ་གསལ་རྒྱལ་སྟན་ལས་ལངས་ཏེ་། བླ་གོས་ཕྲག་པ་གཅིག་ཏུ་ག་བར་ནས་པུས་མོ་ག-ཡས་པའི་ལྷ་ང་ས་ལ་བཙུགས་ཏེ་། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎
བཅོམ་ལྡན་འདས་༄༢༧ཨ་༌༎ དགེ་སློང་གི་དགེ་འདུན་དང་ཐབས་ཅིག་ལ་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་གྱི་ཡོ་བྱད་རྣམས་དང་། སྨན་པའི་རྒྱལ་པོ་རྒྱུན་ཤེས་ཀྱི་བུ་དབུལ་ན་། བདག་ལ་གནང་བར་མཛད་དུ་གསོལ་། བཅོམ་ལྡན་འདས་ཀྱིས་། ཀོ་ས་ལའི་རྒྱལ་པོ་གསལ་རྒྱལ་ལ་ཅང་མི་གསུང་བས་གནང་ངོ་༎ དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་ཅང་མི་གསུང་བས་གནང་བར་རིག་ནས་སྟན་ལས་ལངས་ཏེ་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་སོང་ངོ་༎ བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཀོ་ས་ལའི་རྒྱལ་པོ་གསལ་རྒྱལ་གྱིས་ཟླ་བ་གསུམ་དུ་ཡོ་བྱད་ཐམས་ཅད་དང་། སྨན་པའི་རྒྱལ་པོ་རྒྱུན་ཤེས་ཀྱི་བུས་། རིམ་གྲོ་ཁོ་ན་བྱས་སོ་༎ ཀོ་ས་ལའི་རྒྱལ་པོ་གསལ་རྒྱལ་གྱི་ཀུན་ཏུ་སྤྱོད་པ་ནི་། ནང་པར་སྔར་ལངས་ཏེ་། བཅོམ་ལྡན་འདས་ཀྱི་ཞབས་ལ་ཕྱག་བྱས་ནས་། དགེ་སློང་ནད་པ་ལ་བལྟ་བ་ཡིན་ནོ་༎ ཇི་ཙམ་ན་། དགེ་སློང་གཞན་ཞིག་གཞང་འབྲུམ་གྱིས་ཐེབས་ནས་དེ་སྐྱ་བོ་སེང་སེང་པོར་གྱུར་ཅིང་། རིད་པ་དང་། ཉམ་ཆུང་བ་དང་། ན་བས་ཉམས་དམས་པས་གྱུར་པ་དེ་། ཀོ་ས་ལའི་རྒྱལ་པོ་གསལ་རྒྱལ་གྱིས་མཐོང་ནས་སྨྲས་པ་། འཕགས་པ་། ཁྱོད་ཅིའི་ཕྱིར་སྐྱ་བོ་སེང་སེང་པོར་གྱུར་ཅིང་།
རིད་པ་དང་། ཉམ་ཆུང་བ་དང་། ན་བས་ཉམས་དམས་༄༢༧བ་པར་གྱུར་། ལྷ་། བདག་གཞང་འབྲུམ་གྱིས་ཐེབས་སོ་༎ དེ་ནས་རྒྱལ་པོས་། སྨན་པའི་རྒྱལ་པོ་རྒྱུན་ཤེས་ཀྱི་བུ་ལ་བསྒོ་བ་། དགེ་སློང་འདིའི་དཔྱད་བྱོས་ཤིག་། ལྷ་། བཀའ་བཞིན་འཆེལ་། དེ་མ་དད་པས་། དེ་མ་བྱས་སོ་༎ ཇི་ཙམ་ན་། རྒྱལ་པོས་ཡང་དགེ་སློང་དེ་མཐོང་ནས་དྲིས་པ་། འཕགས་པ་། ཁྱོད་རྒྱུན་ཤེས་ཀྱི་བུས་དཔྱད་མ་བགྱིས་སམ་། ལྷ་། མ་བགྱིས་སོ་༎ དེ་ནས་རྒྱལ་པོ་ཁྲོས་ཏེ་། རྒྱུན་ཤེས་ཀྱི་བུ་ཕོ་ཉས་བཀུག་ནས་བསྒོ་བ་། གལ་ཏེ་ཁྱོད་ཀྱིས་དགེ་སློང་འདིའི་དཔྱད་བྱས་ན་། དེ་ལྟ་ན་ལེགས་། གལ་ཏེ་མ་བྱས་ན་། ཁྱོད་ཀྱི་དབང་ཐང་གཅད་དོ་༎ དེ་རང་བཞིན་གྱིས་མ་དད་པ་ཞིག་པས་ཆེས་འཁྲུགས་ནས་དགེ་སྦྱོང་མགོ་རེག་འདིའི་ཕྱིར་ལྷས་བདག་གི་དབང་ཐང་གཅོད་པར་འགྱུར་རོ་༎ ཞེས་། དེས་དགེ་སློང་དེ་རྒྱལ་བུ་རྒྱལ་བྱེད་ཀྱི་ཚལ་གྱི་སྒོར་བཟོ་བཅོས་བྱས་ནས་། དེ་དང་དེ་ནས་མཚོན་གྱི་ལས་བྱ་བར་བརྩམས་སོ་༎ དེ་ནས་དགེ་སློང་དེ་། ཉམ་ང་བ་དང་། དོག་པ་དང་། གནོད་པ་ཐོབ་ཅིང་སྡུག་བསྔལ་རྩུབ་པ་། ཚ་བ་། མི་བཟད་པ་། ཡིད་དུ་མི་འོང་བའི་ཚོར་བ་ཉམས་སུ་མྱོང་ནས་བསམ་པ་། ཉམ་ང་བ་། དོག་པ་། གནོད་པ་ཐོབ་པ་ལ་བཅོམ་ལྡན་འདས་ཀྱིས་མ་དགོངས་པ་ལྟ་ཞིག་། སྐབས་དེ་ལ་། སངས་རྒྱས་བཅོམ་ལྡན་འདས་རྣམས་མི་མཁྱེན་པའམ་། མི་གཟིགས་པའམ་། ཐུགས་སུ་མི་ཆུད་པའམ་། རྣམ་པར་མི་མཁྱེན་པ་ཅུང་ཟད་ཀྱང་མི་མངའོ་༎
དེ་ནས་བཅོམ་ལྡན་འདས་ཐུགས་རྗེ་ཆེན་པོས་བསྐུལ་ནས་ཕྱོགས་དེར་གཤེགས་པ་དང་། སྨན་༄༢༨ཨ་༌༎ པའི་རྒྱལ་པོ་རྒྱུན་ཤེས་ཀྱི་བུས་། བཅོམ་ལྡན་འདས་ཕྱོགས་དེར་གཤེགས་པ་མཐོང་ངོ་༎ མཐོང་ནས་ཀྱང་ཀུན་ནས་དཀྲིས་པ་དྲག་པོས་། བཅོམ་ལྡན་འདས་ལ་སྨྲས་པ་། དགེ་སྦྱོང་བྲན་མོའི་བུ་ཚུར་ཤོག་། ཉན་ཐོས་རྐུབ་ཕྱེ་བ་ལྟོས་། དེ་ནས་བཅོམ་ལྡན་འདས་དེ་ཉིད་སླར་ལོག་སྟེ་། གཙུག་ལག་ཁང་དུ་གཤེགས་ནས་གདན་བཤམས་པ་ཉིད་ལ་བཞུགས་སོ་༎ བཞུགས་ནས་བཅོམ་ལྡན་འདས་ཀྱིས་འཛུམ་པ་མཛད་དོ་༎ འདི་ནི་། ཆོས་ཉིད་ཡིན་ཏེ་། གང་གི་ཚེ་སངས་རྒྱས་བཅོམ་ལྡན་འདས་རྣམས་འཛུམ་པ་མཛད་པ་དེའི་ཚེ་། ཞལ་ནས་འོད་ཟེར་སྔོན་པོ་དང་། སེར་པོ་དང་། དམར་པོ་དང་། དཀར་པོ་དག་འབྱུང་ཞིང་། ཁ་ཅིག་ནི་། འོག་ཏུ་འགྲོའོ་༎ ཁ་ཅིག་ནི་། སྟེང་དུ་འགྲོའོ་༎ གང་དག་འོག་ཏུ་སོང་བ་དག་ནི་། ཡང་སོས་དང་། ཐིག་ནག་དང་། བསྡུས་གཞོམ་དང་། ངུ་འབོད་དང་། ངུ་འབོད་ཆེན་པོ་དང་། ཚ་བ་དང་། རབ་ཏུ་ཚ་བ་དང་། མནར་མེད་པ་དང་། ཆུ་བུར་ཅན་དང་། ཆུ་བུར་རྡོལ་བ་དང་། སོ་ཐམ་ཐམ་དང་། ཀྱི་ཧུད་ཟེར་བ་དང་། ཨཨ་ཆུ་ཟེར་བ་དང་། ཨཽཏཔལ་ལྟར་གས་པ་དང་། པདམ་ལྟར་གས་པ་དང་། པདམ་ལྟར་གས་པ་ཆེན་པོ་རྣམས་སུ་སོང་སྟེ་། ཚ་བའི་སེམས་ཅན་དམྱལ་བ་གང་དག་ཡིན་པ་དེ་དག་ལ་ནི་། བསིལ་བར་འབབ་བོ་༎ གྲང་བའི་སེམས་ཅན་དམྱལ་བ་རྣམས་གང་དག་ཡིན་པ་དེ་དག་ལ་ནི་། དྲོ་བར་འབབ་བོ་༎
དེས་སེམས་ཅན་དེ་རྣམས་༄༢༨བ་ཀྱི་སྡུག་བསྔལ་གྱི་ཁྱད་པར་དག་སོ་སོར་ཞི་བར་བྱས་སོ་༎ དེ་རྣམས་འདི་སྙམ་དུ་སེམས་ཏེ་། ཤེས་ལྡན་དག་། ཅི་། བདག་ཅག་འདི་ནས་ཤི་འཕོས་པར་གྱུར་ཏམ་། འོན་ཏེ་གཞན་དུ་སྐྱེས་པར་གྱུར་སྙམ་པ་ལ༏་དེ་རྣམས་དད་པ་བསྐྱེད་པའི་ཕྱིར་བཅོམ་ལྡན་འདས་ཀྱིས་སྤྲུལ་པ་ཞིག་བཏང་ངོ་༎ དེ་རྣམས་ཀྱིས་སྤྲུལ་པ་མཐོང་ནས་འདི་སྙམ་དུ་སེམས་ཏེ་། ཤེས་ལྡན་དག་། བདག་ཅག་ནི་། འདི་ནས་ཤི་འཕོས་པ་མེད་ལ་གཞན་དུ་སྐྱེས་པ་མེད་ཀྱིས་ཀྱང་། སྔོན་མ་མཐོང་བའི་སེམས་ཅན་འདིའི་མཐུས་། བདག་ཅག་གི་སྡུག་བསྔལ་གྱི་ཁྱད་པར་རྣམས་སོ་སོར་ཞི་བར་བྱས་སོ་༎ ཞེས་དེ་རྣམས་སྤྲུལ་པ་ལ་སེམས་མངོན་པར་དད་པར་གྱུར་པས་དམྱལ་བ་མྱོང་བར་འགྱུར་བའི་ལས་དེ་ཟད་པར་བྱས་ནས་། གང་དུ་བདེན་པ་རྣམས་མཐོང་བའི་སྣོད་དུ་གྱུར་པ་ལྷ་དང་མི་རྣམས་ཀྱི་ནང་དུ་ཉིང་མཚམས་སྦྱོར་བ་བཟུང་ངོ༏་༏གང་དག་སྟེང་དུ་སོང་བ་དེ་དག་ནི་། རྒྱལ་ཆེན་བཞིའི་རིས་དང་། སུམ་ཅུ་རྩ་གསུམ་པ་དང་། འཐབ་བྲལ་དང་། དགའ་ལྡན་དང་། འཕྲུལ་དགའ་དང་། གཞན་འཕྲུལ་དབང་བྱེད་དང་། ཚངས་རིས་དང་། ཚངས་པའི་མདུན་ན་འདོན་པ་དང་། ཚངས་པ་ཆེན་པོ་དང་། འོད་ཆུང་དང་། ཚད་མེད་འོད་དང་། འོད་གསལ་བ་དང་། དགེ་ཆུང་དང་། ཚད་མེད་དགེ་དང་། དགེ་རྒྱས་དང་། སྤྲིན་མེད་དང་། བསོད་ནམས་སྐྱེས་དང་། འབྲས་བུ་ཆེ་དང་། མི་ཆེ་བ་དང་། མི་གདུང་བ་དང་། གྱ་ནོམ་སྣང་དང་། ཤིན་ཏུ་མཐོང་དང་། འོག་མིན་གྱི་ལྷ་རྣམས་ཀྱི་ནང་དུ་སོང་ནས་།
མི་རྟག་པ་དང་། སྡུག་བསྔལ་དང་། ༄༢༩ཨ་༌༎ སྟོང་པ་དང་། བདག་མེད་པའི་དབྱངས་སྒྲོག་ཅིང་། ཚིགས་སུ་བཅད་པ་འདི་གཉིས་ཀྱང་བསྒྲགས་སོ་༎ བརྩམ་པར་བྱ་ཞིང་འབྱུང་བར་བྱ་༎ སངས་རྒྱས་བསྟན་ལ་འཇུག་པར་བྱ༏་༏འདམ་བུའི་ཁྱིམ་ལ་གླང་ཆེན་བཞིན་༎ འཆི་བདག་སྡེ་ནི་གཞོམ་པར་བྱ་༎ གང་ཞིག་རབ་ཏུ་བག་ཡོད་པས་༎ ཆོས་འདུལ་འདི་ལ་བརྩོན་གྱུར་ན་༎ སྐྱེ་བའི་འཁོར་བ་རབ་སྤངས་ནས་༎ སྡུག་བསྔལ་ཐ་མར་བྱེད་པར་འགྱུར་༎ དེ་ནས་འོད་ཟེར་དེ་དག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམས་བྱུལ་ནས་། བཅོམ་ལྡན་འདས་ཉིད་ཀྱི་རྗེས་བཞིན་རྗེས་བཞིན་འགྲོའོ་༎ དེ་ལ་། གལ་ཏེ་བཅོམ་ལྡན་འདས་ཀྱིས་འདས་པའི་ལས་རྣམས་ལུང་སྟོན་པར་བཞེད་ན་ནི་། བཅོམ་ལྡན་འདས་ཀྱི་སྣམ་ལོགས་སུ་ནུབ་པར་འགྱུར་རོ་༎ མ་འོངས་པ་ལུང་སྟོན་པར་བཞེད་ན་ནི་། མདུན་ལོགས་སུ་ནུབ་པར་འགྱུར་རོ་༎ དམྱལ་བར་སྐྱེ་བར་ལུང་སྟོན་པར་བཞེད་ན་ནི་། ཞབས་ཀྱི་མཐིལ་དུ་ནུབ་པར་འགྱུར་རོ་༎ དུད་འགྲོར་སྐྱེ་བར་ལུང་སྟོན་པར་བཞེད་ན་ནི་། ཞབས་ཀྱི་རྟིང་པར་ནུབ་པར་འགྱུར་རོ་༎ ཡི་དབ༹གས་སུ་སྐྱེ་བར་ལུང་སྟོན་པར་བཞེད་ན་ནི་། ཞབས་ཀྱི་མཐེ་བོར་ནུབ་པར་འགྱུར་རོ་༎ མིར་སྐྱེ་བར་ལུང་སྟོན་པར་བཞེད་ན་ནི་། ཞབས་ཀྱི་པུས་མོར་ནུབ་པར་འགྱུར་རོ་༎ སྟོབས་ཀྱི་འཁོར་ལོས་བསྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་། ཕྱག་ག-ཡོན་པའི་མཐིལ་དུ་ནུབ་པར་འགྱུར་རོ་༎ འཁོར་ལོས་བསྒྱུར་བའི་རྒྱལ་པོར་ལུང་སྟོན་པར་བཞེད་ན་ནི་།
ཕྱག་༄༢༩བ་ག-ཡས་པའི་མཐིལ་དུ་ནུབ་པར་འགྱུར་རོ་༎ ལྷ་རྣམས་སུ་ལུང་སྟོན་པར་བཞེད་ན་ནི་། སྐུའི་ལྟེ་བར་ནུབ་པར་འགྱུར་རོ་༎ ཉན་ཐོས་ཀྱི་བྱང་ཆུབ་ཏུ་ལུང་སྟོན་པར་བཞེད་ན་ནི་། ཞལ་གྱི་ནང་དུ་ནུབ་པར་འགྱུར་རོ་༎ རང་བྱང་ཆུབ་ཏུ་ལུང་སྟོན་པར་བཞེད་ན་ནི་། མཛོད་སྤུར་ནུབ་པར་འགྱུར་རོ་༎ ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་བཞེད་ན་ནི་། དབུའི་གཙུག་ཏུ་ནུབ་པར་འགྱུར་རོ་༎ དེ་ནས་འོད་ཟེར་དེ་དག་གིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་ཞབས་མཐིལ་དུ་ནུབ་བོ་༎ དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཐལ་མོ་སྦྱར་ནས་ཞུས་པ་། ཁ་དོག་སྣ་ཚོགས་སྟོང་གིས་བཀྲ་བ་ཡི་༎ ཚོགས་རྣམས་ཞལ་གྱི་ནང་ནས་བྱུང་གྱུར་ལ་༎ ཇི་ལྟར་གདུགས་ནི་ཤར་བར་གྱུར་པ་བཞིན་༎ དེ་ཡིས་ཕྱོགས་རྣམས་ཀུན་ཏུ་སྣང་བར་བགྱིས་༎ ཡང་ཚིགས་སུ་བཅད་པ་དག་གསོལ་པ་། རྒོད་བྲལ་ཞུམ་དང་རྒྱགས་པ་སྤངས་པ་ཡི་༎ སངས་རྒྱས་འགྲོ་ནང་མཆོག་གི་རྒྱུར་གྱུར་པ་༎ རྒྱལ་བ་དགྲ་ཐུལ་བྱེད་རྒྱུ་མ་མཆིས་པར་༎ རྩ་ལག་དུང་ལྟར་དཀར་འཛུམ་སྟོན་མི་མཛད་༎ དེ་སླད་བསྟན་པ་ཉིད་སློབ་དུས་མཁྱེན་ནས་༎ རྒྱལ་བའི་དབང་པོ་ཐུབ་པ་སྐྱེས་ཀྱི་མཆོག་། ཉན་པར་འཚལ་བའི་ཉན་པ་པོ་རྣམས་ཀྱི་༎ ཐེ་ཚོམ་སྐྱེས་པ་གསུང་ཚིག་བརྟན་པ་དང་༎ དམ་པ་བཟང་པོ་དག་གིས་བསལ་དུ་གསོལ་༎ ཚབ༹་ཆུ་རི་བོ་ལྟ་བུར་བརྟན་པའི་མགོན་༎ རྫོགས་སངས་རྒྱས་རྣམས་གློ་བུར་འཛུམ་མི་སྟོན་༎ བརྟན་པ་ཅི་སླད་འཇུམ་པ་སྟོན་མཛད་པ་༎
སྐྱེ་བོ་ཕལ་ཆེན་༄༣༠ཨ་༌༎ འདི་དག་དེ་ཉན་འཚལ་༎ བཅོམ་ལྡན་འདས་ཀྱིས་བཀའ་སྩལ་པ་། ཀུན་དགའ་བོ་། དེ་དེ་བཞིན་ཏེ་། དེ་དེ་བཞིན་ནོ་༎ ཀུན་དགའ་བོ་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་། རྒྱུ་མེད་། རྐྱེན་མེད་པར་འཛུམ་པ་མི་སྟོན་ཏེ་། ཀུན་དགའ་བོ་། སྨན་པའི་རྒྱལ་པོ་རྒྱུན་ཤེས་ཀྱི་བུ་ཉམས་ཤིང་ཆུད་ཟོས་པར་གྱུར་ཏེ་། དེས་། དེ་བཞིན་གཤེགས་པ་མང་པོས་བཀུར་བའི་གདུང་རྒྱུད་ནས་བཟུང་སྟེ་། སྤྱོད་པ་སྐྱོན་མི་མངའ་བ་ལ་བྲན་མོའི་བུ་ཞེས་སྨྲས་སོ་༎ དེ་དེང་ནས་ཞག་བདུན་ན་ཁྲག་དྲོན་དུ་སྐྱུགས་ཏེ༏་དུས་བྱེད་པར་འགྱུར་ཏེ་། ལུས་ཞིག་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ་༎ དགེ་སློང་དག་། དེ་བས་ན་། རྒྱུན་ཤེས་ཀྱི་བུའམ་། རྒྱུན་ཤེས་ཀྱི་བུ་འདྲ་བ་ལ་བསྙེན་བཀུར་བྱེད་དུ་མ་གཞུག་ཅིག་། གཞང་འབྲུམ་ཡང་གཅད་པར་མི་བྱའོ་༎ འོན་ཀྱང་གཞང་འབྲུམ་གྱི་དཔྱད་ནི་། རྣམ་པ་གཉིས་ཀྱིས་བྱ་སྟེ་། གསང་སྔགས་དང་། སྨན་གྱིས་སོ་༎ དགེ་སློང་གིས་གཞང་འབྲུམ་གཅོད་དམ་། རྒྱུན་ཤེས་ཀྱི་བུ་འདྲ་བ་ལ་བསྙེན་བཀུར་བྱེད་དུ་འཇུག་ན་། འགལ་ཚབས་ཅན་དུ་འགྱུར་རོ་༎ དགེ་སློང་དེ་རྒྱུན་ཤེས་ཀྱི་བུས་ཇི་ལྟར་གནོད་པ་དེ་ཉིད་ཀྱིས་དུས་ལས་འདས་པ་དེ་ལྟ་དེ་ལྟར་བྱས་སོ་༎ དེ་ནས་བློན་པོ་དག་གིས་རྒྱལ་པོ་གསལ་རྒྱལ་ལ་སྨྲས་པ་། ལྷ་། རྒྱུན་ཤེས་ཀྱི་བུས་ནི་། བཅོམ་ལྡན་འདས་ལ་ཡང་བྲན་མོའི་བུ་ཞེས་ཚིག་ཏུ་སྨྲས་ལ་།
དགེ་སློང་དེ་༄༣༠བ་ཡང་ཇི་ལྟར་གནོད་པ་དེ་ཉིད་ཀྱིས་དུས་ལས་འདས་པ་དེ་ལྟ་དེ་ལྟར་བགྱིས་སོ་༎ དེ་ནས་རྒྱལ་པོ་ཆེ་ཐང་དུ་ཁྲོས་ནས་བློན་པོ་རྣམས་ལ་བསྒོ་བ་། ཤེས་ལྡན་དག་། ངས་སྨན་པའི་རྒྱལ་པོ་རྒྱུན་ཤེས་ཀྱི་བུ་ཡོངས་སུ་བཏང་ཟིན་གྱི་། དེངས་ཤིག་། བློན་པོ་རྣམས་ཀྱིས་སྨྲས་པ་། ལྷ་། གུམ་ལགས་པ་དེ་དགུམ་ཅི་འཚལ་། བཅོམ་ལྡན་འདས་ཉིད་ཀྱིས་ཞག་བདུན་ན་ཁྲག་དྲོད་དུ་སྐྱུགས་ནས་དུས་བྱེད་པར་འགྱུར་ཏེ༏་ལུས་ཞིག་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ་༎ ཞེས་ལུང་བསྟན་ལགས་སོ་༎ རྒྱལ་པོས་སྨྲས་པ་། གལ་ཏེ་དེ་ལྟར་གྱུར་ན་། ངའི་ཡུལ་ནས་སྤྱུགས་ཤིག་། དེ་དག་གིས་དེ་སྤྱུགས་ནས་། ཡུལ་གནས་བཅས་ཞེས་བྱ་བར་ཕྱིན་ནོ་༎ ཡུལ་གནས་བཅས་ན་གནས་པའི་ལྷ་རྣམས་ཀྱིས་། སྐྱེས་བུ་གཏི་མུག་། གང་གི་ཕྱིར་ཁྱོད་ཁམས་གསུམ་གྱི་མགོན་པོ་ལ་། བྲན་མོའི་བུ་ཞེས་ཚིག་ཏུ་སྨྲས་པ་། ཁྱོད་འདིར་གནས་སུ་ག་ལ་རུང་ཞེས་མང་དུ་སྤྱོས་ནས་བསྐྲད་དོ་༎ དེ་དེ་ནས་ཝའ་ར་ནའ་སིར་སོང་ངོ་༎ དེ་ནས་ཀྱང་བསྐྲད་ནས་ཡངས་པ་ཅན་དུ་སོང་ངོ་༎ དེ་ནས་ཀྱང་བསྐྲད་ནས་ཡུལ་ཙམ་པར་སོང་ངོ་༎ དེ་ནས་ཀྱང་བསྐྲད་ནས་རྒྱལ་པོའི་ཁབ་ཏུ་སོང་ངོ་༎ དེ་ནས་ཀྱང་བསྐྲད་ནས་ཤིང་དྲུང་ཞིག་ན་གནས་སོ་༎ དེ་ནས་ཀྱང་ཤིང་ལ་གནས་པའི་ལྷ་རྣམས་ཀྱིས་བསྐྲད་ནས་འབབ་ཆུ་དང་མཚོ་དང་མཚེའུ་དག་གི་འགྲམ་ཞིག་ཏུ་སོང་བ་དང་། དེར་ཡང་སྐབས་མ་རྙེད་ནས་། དེས་བསམ་པ་། འཛམ་བུའི་གླིང་འདི་ན་། རེ་ཞིག་ཝ་དག་གིས་ཀྱང་སྐབས་རྙེད་ན་།
བདག་གི་སྐབས་༄༣༡ཨ་༌༎ ཤིང་དྲུང་དང་མཚོ་དང་མཚེའུ་དག་ན་ཡང་མེད་དོ་༎ སྙམ་པ་དང་། དེ་ལ་། གང་གིས་ན་། ཁྲག་དྲོན་པོ་སྐྱུགས་ནས་དུས་ལས་འདས་པ་དེ་ལྟ་བུའི་ཀུན་ནས་དཀྲིས་པ་སྐྱེས་སོ་༎ དུས་ལས་འདས་མ་ཐག་ཏུ་མནར་མེད་པའི་སེམས་ཅན་དམྱལ་བ་ཆེན་པོར་སྐྱེས་སོ་༎ དེ་ནས་བཅོམ་ལྡན་འདས་ཀྱིས་བྱུང་བ་དེ་ལ་ཚིགས་སུ་བཅད་པ་དག་གསུངས་པ་། མི་ཞིག་སྐྱེས་པར་གྱུར་པ་ཡི་༎ ཁ་ནས་སྟ་རེ་ཚིག་བྱུང་སྟེ་༎ ཉེས་པར་སྨྲ་བ་སྨྲ་ཚིག་དེས་༎ བདག་ཉིད་ལ་ནི་གཅོད་པར་བྱེད་༎ གང་ཞིག་སྨད་འོས་སྐྱེ་པོ་བསྔགས་བྱེད་ཅིང་༎ བསྔགས་འོས་སྐྱེ་བོ་རྣམ་པར་སྨོད་བྱེད་པ་༎ དེ་ནི་ཁ་ཡི་ཉེས་པ་གང་གིས་ན་༎ བདེ་བ་འཐོབ་མི་འགྱུར་བའི་ཉེས་པ་གསོག་། འདིར་ནི་རྒྱན་པོས་རང་གི་ནོར་ཡལ་བ་༎ འདི་ནི་ཕུང་བ་ཅུང་ཟད་ཙམ་ཡིན་ཏེ་༎ བདེ་གཤེགས་རྣམས་ལ་ཡིད་ཀྱིས་གདུག་བསམ་པ་༎ གང་ཡིན་དེ་ནི་ཕུང་བ་ཆེན་པོ་ཡིན་༎ འཕགས་ལ་སྨོད་བྱེད་ལུས་དང་ངག་གི་ལས་༎ སྡིག་ཏོ་བྱས་ནས་ཆུ་བུར་རྡོལ་རྣམས་སུ་༎ ལོ་འབུམ་དག་དང་ཆུ་བུར་ཅན་དུ་ལོ་༎ བཞི་ཁྲི་ཚིག་སྟོང་གང་ཡིན་དམྱལ་དེར་འགྲོ་༎ སངས་རྒྱས་བཅོམ་ལྡན་འདས་ཡུལ་ཀ་ཤི་ནས་ལྗོངས་རྒྱུ་ཞིང་གཤེགས་པ་ན་། གྲོང་རྡལ་མཚམས་མ་བཅད་པ་གཞན་ཞིག་ཏུ་དགོངས་བཏབ་ནས་བཞུགས་སོ་༎ དེ་ནས་བཅོམ་ལྡན་འདས་རླུང་ནད་ཀྱི་སྙུན་གྱིས་ཐེབས་པར་གྱུར་ཏོ་༎
དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་༄༣༡བ་ཏེ༏་བཅོམ་ལྡན་འདས་ལ་བདག་གིས་རང་གི་བློས་ནི་། རིམ་གྲོ་ལན་མང་དུ་བྱས་ན་། སྨན་པ་ལ་ལན་འགའ་ཡང་མ་དྲིས་ཀྱི་། མ་ལ་བདག་གིས་ད་ནི་སྨན་པ་ལ་དྲིའོ་༎ སྙམ་སྟེ་། དེ་སྨན་པའི་དྲུང་དུ་སོང་ནས་བཞིན་བཟང་། བཅོམ་ལྡན་འདས་འདི་ལྟ་བུའི་སྙུན་གྱིས་ཐེབས་ཀྱི་། སྨན་སྟོན་ཅིག་། དེས་སྨྲས་པ་། འཕགས་པ་། གྲུ་གསུམ་ཆ་བ་མར་མང་པོས་སྩལ་བ་སྒྲོལ་ལ་གསོལ་ཅིག་། སྙུན་གདངས་པར་འགྱུར་རོ་༎ དེ་ནས་ཚེ་དང་ལྡན་པ་ཀུན་དགའ་བོ་རང་ཉིད་ཀྱིས་བྱས་ཏེ་བཙོས་ནས་། བཅོམ་ལྡན་འདས་ལ་ཕུལ་ལོ་༎ སངས་རྒྱས་བཅོམ་ལྡན་འདས་རྣམས་ནི་། མཁྱེན་བཞིན་དུ་རྨེད་པ་ཡིན་པས་། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨེད་པ་། ཀུན་དགའ་བོ་། འདི་ཅི་ཡིན་། དེས་གསོལ་པ་། བཙུན་པ་། བདག་གི་གློ་བ་ལ་བསམ་ན་། བཅོམ་ལྡན་འདས་ལ་བདག་གིས་རང་གི་བློས་ནི་། རིམ་གྲོ་ལན་མང་དུ་བགྱིས་ན་། སྨན་པ་ལ་ལན་འགའ་ཡང་མ་དྲིས་ཀྱི་། མ་ལ་བདག་གིས་ད་ནི་སྨན་པ་ལ་དྲིའོ་༎ སྙམ་བགྱིད་ནས་། བདག་གིས་སྨན་པ་ལ་སྨྲས་ན་། དེའི་མཆིད་ནས་གྲུ་གསུམ་ཆབ་མར་མང་པོས་སྩལ་པ་། སྒྲོལ་ལ་སྩོལ་ཅིག་དང་། སྙུན་གདངས་པར་འགྱུར་རོ་༎ ཞེས་མཆིད་ནས་། དེ་ནས་བདག་གིས་བགྱིས་ཏེ༏་བསྒྲལ་བ་ལགས་སོ་༎ ཀུན་དགའ་བོ་། གང་དུ་བཙོས་། མཚམས་ཀྱི་ནང་དུའོ་༎ གང་དུ་བཞག་། མཚམས་ཀྱི་ནང་དུའོ་༎ སུས་བཙོས་། བདག་གིས་མཚམས་ཀྱི་ནང་དུའོ་༎ ཀུན་དགའ་བོ་།
༄༣༢ཨ་༌༎ མཚམས་ཀྱི་ནང་དུ་བཙོས་ལ་། མཚམས་ཀྱི་ནང་དུ་བཞག་ཀྱང་ཞག་ལོན་པ་ལོངས་སྤྱད་པར་མི་བྱའོ་༎ མཚམས་ཀྱི་ནང་དུ་བཙོས་ལ་། མཚམས་ཀྱི་ཕྱི་རོལ་ཏུ་ཞག་ལོན་པ་ཡང་ལོངས་སྤྱད་པར་མི་བྱའོ་༎ མཚམས་ཀྱི་ཕྱི་རོལ་ཏུ་བཙོས་ལ་། མཚམས་ཀྱི་ནང་དུ་ཞག་ལོན་པ་ཡང་ལོངས་སྤྱད་པར་མི་བྱའོ་༎ མཚམས་ཀྱི་ཕྱི་རོལ་ཏུ་བཙོས་ལ་མཚམས་ཀྱི་ཕྱི་རོལ་དུ་ཞག་ལོན་ན་ཡང་ལོངས་སྤྱད་པར་མི་བྱའོ་༎ ཀུན་དགའ་བོ་། མཚམས་ཀྱི་ནང་ཡང་རུང་། མཚམས་ཀྱི་ཕྱི་རོལ་ཏུ་ཡང་རུང་སྟེ་། དགེ་སློང་གིས་བཙོས་པ་ནི་། ཐམས་ཅད་ཀྱི་ཐམས་ཅད་དུ་ལོངས་སྤྱད་པར་མི་བྱའོ་༎ བཅོམ་ལྡན་འདས་ཀྱིས་། དགེ་སློང་གིས་བཙོས་པ་ཐམས་ཅད་ཀྱི་ཐམས་ཅད་དུ་ལོངས་སྤྱད་པར་མི་བྱའོ་༎ ཞེས་གསུངས་པ་དང་། མཉན་ཡོད་ན་ཁྱིམ་བདག་གཞན་ཞིག་ཡོད་པ་དེ་། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བྱས་ཏེ་། ཕྱོགས་གཅིག་ཏུ་འདུག་གོ་༎ ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་ཁྱིམ་བདག་དེ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་། ཡང་དག་པར་འཛིན་དུ་འཇུག་པར་མཛད་། ཡང་དག་པར་གཟེངས་བསྟོད་པར་མཛད་། ཡང་དག་པར་རབ་ཏུ་དགའ་བར་མཛད་དེ་། རྣམ་གྲངས་དུ་མར་ཞེས་བྱ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་༎ ཞེས་བྱ་བའི་བར་དུའོ་༎
དེ་ནས་ཁྱིམ་བདག་དེ་སྟན་ལས་ལངས་༄༣༢བ་ཏེ༏་བླ་གོས་ཕྲག་པ་གཅིག་ཏུ་གཟར་ནས་། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་སང་བདག་གི་སྡུམ་པར་གདུགས་ཚོད་སྦྱོར་ཞིང་མཆིས་ན་། གནང་བར་མཛད་དུ་གསོལ་ཞེས་བྱ་བ་ནས་རྒྱས་པར་སྦྱར་ཏེ་། ཇི་ཙམ་ན་། སྤྱན་འདྲེན་གྱིས་དུས་ཚོད་གསོལ་པ༏་བཙུན་པ་། གདུགས་ཚོད་ལགས་ན་། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ་། དེ་ནས་དགེ་སློང་གི་དགེ་འདུན་སྔ་དྲོ་ཤམ་ཐབས་བགོས་། ལྷུང་བཟེད་དང་ཆོས་གོས་ཐོགས་ནས༏་ཁྱིམ་ག་ལ་བ་དེར་དོང་ངོ་༎ བཅོམ་ལྡན་འདས་ནི་། བསོད་སྙོམས་བཞེས་ནས་རྫས་ཀྱིས་བསྒྲུབས་པའི་ཁྱིམ་ན་བཞུགས་སོ་༎ སངས་རྒྱས་བཅོམ་ལྡན་འདས་རྣམས་ནི་། བསོད་སྙོམས་བཞེས་ནས་རྒྱུ་ལྔས་རྫས་ཀྱིས་བསྒྲུབས་པའི་ཁྱིམ་ན་བཞུགས་ཏེ་། ལྔ་གང་ཞེ་ན་། ནད་པ་ལ་གཟིགས་པར་བཞེད་པ་དང་། གནས་མལ་ལ་གཟིགས་པར་བཞེད་པ་དང་། ནང་དུ་ཡང་དག་འཇོག་ལ་བཞུགས་པར་བཞེད་པ་དང་། ལྷ་རྣམས་ལ་ཆོས་སྟོན་པར་བཞེད་པ་དང་། ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་པ་ཡིན་ནོ་༎ སྐབས་འདིར་ནི་། བཅོམ་ལྡན་འདས་ཉན་ཐོས་རྣམས་འདུལ་བ་ལ་བསླབ་པའི་གཞི་བཅའ་བར་བཞེད་པས་བསོད་སྙོམས་བཞེད་ནས་རྫས་ཀྱིས་བསྒྲུབས་པའི་ཁྱིམ་ན་བཞུགས་སོ་༎ ཚེ་དང་ལྡན་པ་ཀུན་དགའ་བོ་ནི་།
བཅོམ་ལྡན་འདས་ཀྱི་བསོད་སྙོམས་༄༣༣ཨ་༌༎ ནོད་པ་ཡིན་ཏེ་། ཇི་ཙམ་ན་། དེར་འབྲས་ཆན་མ་ཚོས་པ་ཞིག་ཕོག་པ་དང་། དེ་ནས་ཚེ་དང་ལྡན་པ་ཀུན་དགའ་བོ་འདི་སྙམ་དུ་སེམས་ཏེ་། བཅོམ་ལྡན་འདས་སྙུན་གདངས་ནས་རིང་པོ་མ་ལོན་ལ་། འབྲས་ཆན་འདི་ཡང་མ་ཚོས་པ་ཞིག་པས་འདི་གལ་ཏེ་ལོངས་སྤྱད་ན་སྙུན་སླར་ལྡང་བར་འགྱུར་སྲིད་ཀྱི་། བཅོམ་ལྡན་འདས་ཀྱིས་མ་གནང་ཡང་། འདི་ཉིད་ཀྱིས་རྐྱེན་བྱས་ནས་གནང་བར་འགྱུར་བའི་གནས་དེ་ཡོད་དོ་སྙམ་ནས་། དེས་ཆུ་སྣོད་བླངས་ཏེ་ཆུས་བཏབ་ནས་ཇི་སྲིད་ཚོས་པ་དེ་སྲིད་དུ་བཙོས་སོ་༎ དེ་ནས་བཅོམ་ལྡན་འདས་ལ་གསོལ་ཏོ་༎ སངས་རྒྱས་བཅོམ་ལྡན་འདས་རྣམས་ནི་། མཁྱེན་བཞིན་དུ་རྨེད་པ་ཡིན་པས་། སངས་རྒྱས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་རྨེད་པ་། ཀུན་དགའ་བོ་། ཅི་། དགེ་འདུན་ཐམས་ཅད་ཀྱི་འབྲས་ཆན་ཡང་འདི་འདྲའམ་། བཙུན་པ་། མ་ལགས་ཏེ་། འོན་ཀྱང་མ་དྲལ་བ་ལགས་སོ་༎ འོ་ན་། འདི་ག་ལས་འོངས་། དེས་སྐབས་དེ་། བཅོམ་ལྡན་འདས་ལ་རྒྱས་པར་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། ཀུན་དགའ་བོ་། ལེགས་སོ་༎ ལེགས་སོ་༎ ངས་རྗེས་སུ་གནང་བ་གང་ཡིན་པ་དེ་ཡང་ཁྱོད་ཀྱིས་ཤེས་སོ་༎ དེ་ལྟ་བས་ན་། རྗེས་སུ་གནང་སྟེ་། དགེ་སློང་གིས་མ་ཚེས་པ་བྱིན་ལེན་བྱོས་ལ་། བཙོས་ལ་ལོངས་སྤྱད་པར་བྱའོ་༎ བཅོམ་ལྡན་འདས་ཀྱིས་དགེ་སློང་གིས་མ་ཚོས་པ་བྱིན་ལེན་བྱོས་ལ་། བཙོས་ཏེ་ལོངས་སྤྱད་པར་བྱའོ་༎
ཞེས་གསུངས་པ་དང་། དྲུག་༄༣༣བ་སྡེ་རྣམས་ཀྱིས་འབྲས་སྐམ་བྱིན་ལེན་བྱས་ཏེ་། བཙོས་ནས་ལོངས་སྤྱད་པར་བརྩམས་པའི་སྐབས་དེ་། བཅོམ་ལྡན་འདས་ལ་དགེ་སློང་རྣམས་ཀྱིས་གསོལ་པ་དང་། བཅོམ་ལྡན་འདས་ཀྱིས་བཀའ་སྩལ་པ་། འབྲས་ཆན་སུམ་ཆ་ཚོས་པ་བྱིན་ལེན་བྱོས་ལ་། བཙོས་ཏེ་ལོངས་སྤྱད་པར་བྱའོ་༎ ཚོད་མ་དང་། མེ་ཏོག་དང་། འབྲས་བུ་དང་། ཉ་དང་། ཤ་དག་ནི་། ཁ་དོག་གྱུར་ན་། བྱིན་ལེན་བྱས་ཏེ་ལོངས་སྤྱད་པར་བྱའོ་༎ འོ་མ་ལ་སོགས་པའི་རྫས་ཀྱི་ཁུ་བ་རྣམས་། གང་གི་ཚེ་ལན་གཉིས་ལན་གསུམ་དུ་བསྐོལ་བར་གྱུར་པ་དེའི་ཚེ་བྱིན་ལེན་བྱས་ཏེ་བསྐོལ་ནས་སྤྱད་པར་བྱ་སྟེ་། འདི་ལ་འགྱོད་པར་མི་བྱའོ་༎ འདི་ལས་གཞན་དུ་ལོངས་སྤྱད་ན་། འགལ་ཚབས་ཅན་དུ་འགྱུར་རོ་༎ སངས་རྒྱས་བཅོམ་ལྡན་འདས་རྒྱལ་བུ་རྒྱལ་བྱེད་ཀྱི་ཚལ་། མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་༎ དེའི་ཚེ་གྲོང་ཁྱེར་སློ་མ་ལྟ་བུ་ཞེས་བྱ་བ་ན་། ཁྱིམ་བདག་འབྱོར་པ་ཞེས་བྱ་བ་ཕྱུག་པ་། ནོར་མང་བ་། ལོངས་སྤྱོད་ཆེ་བ་། ཡོངས་སུ་བཟུང་བ་ཡངས་ཤིང་རྒྱ་ཆེ་བ་། རྣམ་ཐོས་ཀྱི་བུའི་ནོར་དང་ལྡན་པ་། རྣམ་ཐོས་ཀྱི་བུ་ལ་ནོར་གྱིས་འགྲན་པ་ཞིག་གནས་སོ་༎ དེས་རིགས་མཉམ་པ་ལས་ཆུང་མ་བླངས་ཏེ་། དེ་དེ་དང་ལྷན་ཅིག་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་དོ་༎ དེ་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པ་ལས་། དུས་གཞན་ཞིག་ན་ཆུང་མ་ལ་སེམས་ཅན་ཞུགས་པར་གྱུར་ཏོ་༎ དེ་ཟླ་བ་བརྒྱད་དམ་དགུ་འདས་ནས་། ཁྱེའུ་གཟུགས་བཟང་བ་།
མཛེས་པ་། བལྟ་ན་སྡུག་པ་ཞིག་༄༣༤ཨ་༌༎ བཙས་ནས་། དེ་ཉི་མ་བདུན་གསུམ་ཉི་ཤུ་རྩ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས་། མིང་འདོགས་པར་བྱེད་དེ་། ཁྱེའུ་འདིའི་མིང་ཅིར་གདགས་། ཉེ་དུ་རྣམས་ཀྱིས་སྨྲས་པ་། ཁྱེའུ་འདི་། ཁྱིམ་བདག་འབྱོར་པའི་བུ་ཡིན་པས་། དེ་ལྟ་བས་ན་། ཁྱེའུའི་མིང་འབྱོར་ལེན་ཞེས་བྱ་བར་གདགས་སོ་༎ ཞེས་ཁྱེའུ་དེའི་མིང་འབྱོར་ལེན་ཞེས་བྱ་བར་བཏགས་སོ་༎ ཡང་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པ་ལས་ཁྱེའུ་བཙས་ནས་། དེའི་མིང་ནི་། འབྱོར་སྐྱོབ་ཅེས་བྱ་བར་བཏགས་སོ་༎ ཡང་དེའི་ཁྱེའུ་ཞིག་བཙས་ཏེ༏་དེའི་མིང་ནི་། འབྱོར་དགའ་ཞེས་བཏགས་སོ་༎ ཇི་ཙམ་དུས་གཞན་ཞིག་ན་། ཁྱིམ་བདག་འབྱོར་བ་ནད་ཀྱིས་བཏབ་པར་གྱུར་ནས་དེ་ཤིན་ཏུ་ཚིག་རྩུབ་པོར་སྨྲ་སྟེ་། དེས་ན་། ཆུང་མ་དང་། བུས་ཀྱང་ཡལ་བར་བོར་རོ་༎ དེའི་མངག་གཞུག་བྱེད་པའི་བུ་མོ་ཞིག་ཡོད་པ་དེས་བསམ་པ་། བདག་གི་ཇོ་བོས་ཐབས་བརྒྱ་སྟོང་དུ་མས་ལོངས་སྤྱོད་རྣམས་བསགས་ན་། དེ་ནད་ཀྱིས་ཐེབས་པར་གྱུར་པ་དང་། ཆུང་མ་དང་བུས་ཀྱང་ཡལ་བར་བོར་རོ་༎ བདག་གིས་རྗེ་བོ་ཡལ་བར་འདོར་བ་ནི་། བདག་ལ་རིགས་པ་མ་ཡིན་ནོ་༎ སྙམ་ནས་། དེས་སྨན་པའི་དྲུང་དུ་སོང་སྟེ་། ཇོ་བོ་ཁྱོད་ཀྱིས་ཁྱིམ་བདག་འབྱོར་པ་མཁྱེན་ཏམ་། ཤེས་སོ་༎ དེ་ཅི་བྱ་། དེ་འདི་འདྲ་བའི་བྲོ་ནད་ཅིག་གིས་ཐེབས་ཏེ་། དེ་ཆུང་མ་དང་བུས་ཀྱང་ཡལ་བར་བོར་ན་། དེའི་སྨན་སྟོན་ཅིག་། དེས་སྨྲས་པ་།
ཆུང་མ་དང་༄༣༤བ་བུ་དག་གིས་ཀྱང་ཡལ་བར་བོར་རོ་༎ ཞེས་ཁྱོད་ཉིད་ཟེར་ན་། འོ་ན་། དེ་ལ་སུ་ཞིག་རིམ་གྲོ་བྱེད་། དེའི་རིམ་གྲོ་བདག་གིས་བགྱི་མོད་ཀྱི་། ཅི་ནས་ཀྱང་སྨན་རིན་ཆུང་བ་ཞིག་སྟོན་ཅིག་། དེས་། དེའི་སྨན་ནི་། འདི་ཡིན་ནོ་༎ ཞེས་བསྟན་ཏོ་༎ དེ་ནས་དེས་བདག་རང་གི་རྒྱགས་ལས་ཀྱང་ཅུང་ཟད་སྦྱར་། ཁྱིམ་དེ་ཉིད་ནས་ཀྱང་ཅུང་ཟད་བརྐུས་ནས་། རིམ་གྲོ་བྱས་ཏེ་དེ་སོས་པར་གྱུར་ཏོ་༎ དེས་བསམ་པ་། བདག་གི་ཆུང་མ་དང་བུས་ཀྱང་ཡལ་བར་བོར་ཏེ་། འདི་ལྟར་བདག་གསོན་པོར་གྱུར་པ་ནི་། བུ་མོ་འདིའི་མཐུ་ཡིན་གྱི་། འདི་ལ་ཕན་གདགས་པར་བྱའོ་༎ སྙམ་ནས་། དེས་དེ་ལ་སྨྲས་པ་། བུ་མོ་། ཁོ་བོ་ནི་། ཆུང་མ་དང་། བུས་ཀྱང་ཡལ་བར་བོར་བ་ལས་། ཁོ་བོ་ཅུང་ཟད་ཅིག་གསོན་པ་དེ་ཐམས་ཅད་ནི་། ཁྱོད་ཀྱི་དྲིན་ཡིན་ན་། ཁྱོད་མཆོག་ཅི་འདོད་པ་སྦྱིན་གྱི་། སྨྲོས་ཤིག་། གལ་ཏེ་ཇོ་བོ་། བདག་ཁྱོད་ཀྱི་ཐུགས་སུ་འཐད་པར་གྱུར་ན་། བདག་ཁྱོད་དང་ལྷན་ཅིག་འགྲོགས་པར་འཚལ་ལོ་༎ དེས་སྨྲས་པ་། ང་དང་ཁྱོད་ལྷན་ཅིག་འགྲོགས་པས་ཅི་བྱེད་། ཀརཤ་པ་ན་ལྔ་བརྒྱ་བྱིན་ལ་བྲན་ལས་དབྱུང་བར་བྱའོ་༎ དེས་སྨྲས་པ་། ཇོ་བོ་། བདག་རྒྱངས་བཀུམ་པར་མཆིས་ཀྱང་བྲན་མོ་ཁོ་ན་ལགས་པར་བས་ཏེ་། གལ་ཏེ་རྗེའི་སྲས་ཁྱོད་དང་ལྷན་ཅིག་འགྲོགས་ན་། དེ་ལྟ་ན་། བྲན་མོར་མི་འགྱུར་ལགས་སོ་༎ དེས་གལ་གྱིས་ཆུ་བར་ཤེས་ནས་སྨྲས་པ་། བུ་མོ་གང་གི་ཚེ་རུང་ཞིང་ཟླ་མཚན་དང་ལྡན་པར་གྱུར་པ་དེའི་ཚེ་ཁོ་བོ་ལ་སྦྲོན་ཅིག་། དེས་དུས་གཞན་ཞིག་ན་། རུང་ཞིང་ཟླ་མཚན་དང་ལྡན་པར་གྱུར་ནས་དེས་དེ་ལ་སྦྲན་ཏོ་༎
དེ་ནས་༄༣༥ཨ་༌༎ ཁྱིམ་བདག་འབྱོར་པ་དང་། དེ་གཉིས་ལྷན་ཅིག་དགའ་མགུར་སྤྱད་པས་། དེ་སེམས་ཅན་དང་ལྡན་པར་གྱུར་ཏོ་༎ གང་གི་ཉི་མ་ལ་སེམས་ཅན་ཞུགས་པར་གྱུར་པའི་ཉིན་དེ་ཁོ་ན་ནས་བཟུང་ནས་། ཁྱིམ་བདག་འབྱོར་བའི་ནོར་ཐམས་ཅད་དང་ལས་ཀྱི་མཐའ་ཐམས་ཅད་ཡོངས་སུ་རྫོགས་པར་གྱུར་ཏོ་༎ དེ་ཟླ་བ་བརྒྱད་དམ་དགུ་འདས་ནས་ཁྱེའུ་གཟུགས་བཟང་བ་མཛེས་པ་། བལྟ་ན་སྡུག་པ་། མདོག་གསེར་འདྲ་བ་། མགོ་གདུགས་ལྟར་འདུག་པ་། ལག་པ་རིང་བ་། དཔྲལ་བའི་དབྱེས་ཆེ་བ་། སྨིན་མ་འཛར་བ་། སྣའི་གཟེངས་མཐོ་བ་། ཡན་ལག་དང་ཉིང་ལག་ཐམས་ཅད་དང་ལྡན་པ་ཞིག་བཙས་སོ་༎ དེ་བཙས་ནས་ལྷག་པར་ཁྱིམ་བདག་འབྱོར་པའི་དགོས་པ་ཐམས་ཅད་དང་། ལས་ཀྱི་མཐའ་ཐམས་ཅད་ཡོངས་སུ་རྫོགས་པར་གྱུར་ཏོ་༎ དེ་ཉི་མ་བདུན་གསུམ་ཉི་ཤུ་རྩ་གཅིག་ཏུ་བཙས་པའི་བཙས་སྟོན་རྒྱ་ཆེར་བྱས་ནས་མིང་འདོགས་པར་བྱེད་དེ་ཞེས་བྱ་བ་ནས་གང་པོ་ཞེས་བྱ་བར་གདགས་སོ་༎ ཞེས་དེའི་མིང་གང་པོ་ཞེས་བཏགས་སོ༏་༏ཞེས་བྱ་བའི་བར་གོང་མ་བཞིན་ནོ་༎ ཁྱེའུ་གང་པོ་མ་མ་བརྒྱད་ལ་རྗེས་སུ་གཏད་དེ་། དྲི་མ་འཕྱི་བའི་མ་མ་གཉིས་དང་ཞེས་བྱ་བ་ནས་རྒྱས་པར་སྦྱར་ཏེ་། རྫིང་ན་གནས་པའི་པདམ་བཞིན་དུ་མྱུར་དུ་སྐྱེད་པར་བྱེད་དོ་ཞེས་བྱ་བའི་བར་དུའོ་༎ དེ་ཆེན་པོར་གྱུར་པ་དེའི་ཆེ་ཡི་གེ་དང་། རྩིས་དང་། གྲངས་དང་། ལག་རྩིས་དང་། དབྱུང་པ་དང་། གཞུག་པ་དང་། གཞག་པ་ལ་ཉེ་བར་ཞུགས་ཤིང་།
༄༣༥བ་བརྟག་པ་བརྒྱད་པོ་གཞི་བརྟག་པ་དང་། རས་བརྟག་པ་དང་། རིན་པོ་ཆེ་བརྟག་པ་དང་། ཤིང་བརྟག་པ་དང་། གླང་པོ་ཆེ་བརྟག་པ་དང་། རྟ་བརྟག་པ་དང་། གཞོན་ནུ་བརྟག་པ་དང་། གཞོན་ནུ་མ་བརྟག་པ་ལ་ཤིན་ཏུ་བྱང་ཞིང་། བརྟག་པ་གཞན་ཡང་བྱེད་པ་དང་། ཀློག་པ་ལ་མཁས་པ་དང་། སྤྱོད་པ་གསལ་བར་གྱུར་ཏོ་༎ དེ་ནས་ཁྱིམ་བདག་འབྱོར་པས་འབྱོར་ལེན་ལ་སོགས་པ་བུ་རྣམས་རིམ་བཞིན་དུ་ཁྱིམ་ཕུབ་པ་དང་། དེ་དག་ཆུང་མ་ལ་ལྷག་པར་ཆགས་པས་། འཚོ་ནམ་ཡལ་བར་བོར་ཏེ་འཇོ་སྒེག་ལྷུར་ལེན་ཅིང་འཁོད་དོ་༎ དེ་ནས་ཁྱིམ་བདག་འབྱོར་པ་། ལག་པ་ལ་འགྲམ་པ་གཏད་ནས་སེམས་ཁོང་དུ་ཆུད་ཅིང་འདུག་པ་དེ་། བུ་རྣམས་ཀྱིས་མཐོང་ནས་དྲིས་པ་། ཡབ་། ཁྱོད་ཅིའི་སླད་དུ་ཕྱག་ལ་ཞལ་གཏད་ནས་སེམས་ཁོང་དུ་ཆུད་ཅིང་བཞུགས་། དེས་སྨྲས་པ་། བུ་དག་། ང་ནི་། ཇི་སྲིད་གསེར་འབུམ་མ་རྙེད་པ་དེ་སྲིད་དུ་ཁྱིམ་མ་ཕུབ་བོ་༎ ཁྱེད་ཅག་འཚོ་ནམ་ཡལ་བར་བོར་ནས་ཆུང་མ་ལ་ལྷག་པར་ཆགས་པས་འཇོ་སྒེག་ལྷུར་ལེན་ཅིང་འཁོད་དེ་། ང་ཤི་ནས་ཁྱིམ་མྱ་ངན་གྱིས་གང་བར་འགྱུར་ན་། ཇི་ལྟར་སེམས་ཁོང་དུ་ཆུད་པར་མི་འགྱུར་། འབྱོར་ལེན་གྱིས་། རིན་པོ་ཆེའི་རྣ་རྒྱན་ཐོགས་པ་ཕྲལ་ནས་ཤིང་གི་རྣ་རྒྱན་ཞིག་བཏགས་ཏེ་། བདག་གིས་ཇི་སྲིད་གསེར་འབུམ་མ་གྲུབ་པ་དེ་སྲིད་དུ་རིན་པོ་ཆེའི་རྣ་རྒྱན་གདགས་པར་མི་བྱའོ་༎ ཞེས་དམ་བཅས་སོ་༎ གཅིག་གིས་ནི་། རྒྱ་སྐེགས་ཀྱི་རྣ་རྒྱན་ནོ་༎ གཅིག་གིས་ནི་། ཞ་ཉེའི་རྣ་རྒྱན་ནོ་༎
དེ་དག་གི་མིང་འབྱོར་ལེན་དང་། འབྱོར་སྐྱོབ་དང་། འབྱོར་དགའ་ཞེས་བྱ་བ་གང་ཡིན་པ་དེ་༄༣༦ཨ་༌༎ དག་ནུབ་པར་གྱུར་ནས་། ཤིང་གི་རྣ་རྒྱན་ཅན་། རྒྱ་སྐེགས་ཀྱི་རྣ་རྒྱན་ཅན་། ཞ་ཉེའི་རྣ་རྒྱན་ཅན་ཞེས་བྱ་བར་མིང་གྲགས་སོ་༎ དེ་རྣམས་ཟོང་ཐོགས་ཏེ་། རྒྱ་མཚོ་ཆེན་པོར་དོང་བ་དང་། གང་པོས་སྨྲས་པ་། ཡབ་། བདག་ཀྱང་རྒྱ་མཚོ་ཆེན་པོར་མཆིའོ་༎ དེས་སྨྲས་པ་། བུ་ཁྱོད་བུས་པ་ཡིན་གྱི་། འདི་ཉིད་དུ་འདུག་། ཚོང་ཁང་གི་བྱ་བ་དག་བྱོས་ཤིག་། ཅེས་དེ་ནི་། དེ་ཉིད་དུ་འདུག་གོ་༏དེ་རྣམས་ཀྱིས་ཀྱང་གྲུ་བོ་ཆེ་གྲུབ་ནས་ལྷགས་ཏེ་། ལམ་གྱིས་དུབ་པ་ངལ་སོས་ནས་སྨྲས་པ་། ཡབ་། བདག་ཅག་གི་ཟོང་འདི་རྩིར་གསོལ་། བརྩིས་ནས་རེ་རེས་ཀྱང་གསེར་འབུམ་འབུམ་རྙེད་པར་གྱུར་ཏོ་༎ གང་པོས་ཀྱང་དེ་ཉིད་དུ་ཆོས་དང་མཐུན་པར་བསྒྱུར་བ་གསེར་འབུམ་ལྷག་ཅིག་རྙེད་ནས་། གང་བོས་ཀྱང་ཕའི་རྐང་པ་གཉིས་ལ་གཏུགས་ནས་སྨྲས་པ་། ཡབ་། བདག་གི་ཚོང་ཁང་ནས་བསྒྱུར་བའི་རྫས་ཀྱང་རྩིར་གསོལ་། དེས་སྨྲས་པ་། བུ་ཁྱོད་འདི་ཉིད་ན་འདུག་འདུག་ན་། ཁྱོད་ལ་ཅི་ཞིག་རྩིར་ཡོད་། དེས་སྨྲས་པ་། ཡབ་། འོན་ཀྱང་རྩིར་གསོལ་། མཁྱེན་པར་འགྱུར་རོ་༎ བརྩིས་ནས་གང་པོ་ཡང་རིགས་པར་བསྒྲུབས་པ་བཞི་པོ་ཉིད་མ་གཏོགས་པ་། གསེར་འབུམ་ལྷག་ཅིག་བྱུང་ངོ་༎ ཁྱིམ་བདག་འབྱོར་པ་། དགའ་བ་དང་ཡིད་བདེ་བ་སྐྱེས་ཏེ་བསམ་པ་། སེམས་ཅན་འདི་ནི་། བསོད་ནམས་ཀྱི་མཐུ་ཆེན་པོ་དང་ལྡན་པ་ཞིག་ལྟ་སྟེ་། འདིས་འདི་ཉིད་ན་འདུག་བཞིན་དུ་གསེར་འབུམ་སྙེད་ཅིག་གྲུབ་བོ་༎ སྙམ་མོ་༎ ཇི་ཙམ་དུས་གཞན་ཞིག་ན་།
ཁྱིམ་བདག་འབྱོར་པ་ནད་ཀྱིས་བཏབ་པར་༄༣༦བ་གྱུར་ནས་དེས་བསམ་པ་། བདག་ཤི་བ་དང་འདི་དག་འབྱེ་བར་འགྱུར་གྱི་། ཐབས་ཤིག་བཤམ་པར་བྱའོ་༎ སྙམ་ནས་། དེས་དེ་དག་ལ་སྨྲས་པ་། བུ་དག་། ཤིང་སྐམ་པོ་དག་ལྟ་གོན་གྱིས་ཤིག་། དེ་རྣམས་ཀྱིས་ཤིང་དག་སྟ་གོན་དག་བྱས་པ་དང་། དེས་སྨྲས་པ་། མེ་བུས་ཤིག་། དེ་རྣམས་ཀྱིས་མེ་བུས་པ་དང་། དེས་སྨྲས་པ་། མགལ་བ་རེ་རེ་ནས་ཕྱུང་ཞིག་། དེ་རྣམས་ཀྱིས་མགལ་བ་རེ་རེ་ནས་ཕྱུང་བ་དང་། མེ་དེ་ཤི་བར་གྱུར་ཏོ་༎ དེས་སྨྲས་པ་། བུ་དག་། ཁྱོད་ཀྱིས་མཐོང་ངམ་། ཡབ་། མཐོང་ལགས་སོ་༎ དེས་ཚིགས་སུ་བཅད་པ་དག་སྨྲས་པ་། མགལ་བ་ཚོགས་པས་མེ་འབར་ལྟར་༎ སྤུན་ཚོགས་པ་ཡང་དེ་བཞིན་ནོ་༎ མགལ་བ་ཕྲལ་ན་ཤི་འགྱུར་བ་༎ མི་རྣམས་ཀྱང་ནི་དེ་དང་འདྲ་༎ བུ་དག་། ང་ཤི་ནས་ཁྱེད་ཅག་གིས་བུད་མེད་ཀྱི་ཚིག་མཉན་པར་མི་བྱའོ་༎ བུད་མེད་ཀྱིས་ནི་བཟའ་དག་འབྱེད་༎ སྔར་མ་རྣམས་ནི་ངག་གིས་འབྱེད་ངན་ལ་སྨྲས་པས་གསང་ཚིག་འཕེལ་༎ འདོད་པ་ཡིས་ནི་མཛའ་བཤེས་འབྱེད་༎ དེ་དག་གཞན་ནི་། དོང་ངོ་༎ འབྱོར་ལེན་དེ་ཉིད་ན་འདུག་པ་དང་། དེས་སྨྲས་པ་། བུ་ཁྱོད་ཀྱིས་ཇི་ལྟར་གྱུར་ཀྱང་གང་པོ་གཏང་བར་མི་བྱ་སྟེ་། སེམས་ཅན་འདི་ནི་། བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་ནོ་༎ ཞེས་བསྒོ་སྟེ་། བསགས་པ་ཀུན་གྱི་མཐའ་ཟད་ཅིང་༎ མཐོན་པོ་རྣམས་ཀྱི་མཐའ་ལྟུང་འགྱུར་༎ ཕྲད་པའི་མཐའ་ནི་འབྲལ་བ་སྟེ༏་༏གསོན་པའི་མཐའ་ནི་འཆི་བ་ཡིན་༎ ཞེས་སྨྲས་ནས་། དུས་ཀྱི་ཆོས་དང་ལྡན་པར་གྱུར་ཏོ་༎ དེ་རྣམས་ཀྱིས་དེ་རས་སྔོན་པོ་དང་། སེར་པོ་དང་། དམར་པོ་དང་། དཀར་པོ་རྣམས་ཀྱིས་ཁྱོགས་བརྒྱན་ཏེ་།
༄༣༧ཨ་༌༎ བཀུར་སྟི་ཆེར་བྱས་ནས་དུར་ཁྲོད་དུ་ཁྱེར་ཏེ་བསྲེགས་སོ་༎ དེ་ནས་མྱ་ངན་སངས་པ་བྱས་ནས་སྨྲས་པ་། གང་གི་ཚེ་བདག་ཅག་གི་ཕ་གསོན་པ་དེའི་ཚེ་ནི་སྲོག་དེ་ལ་རག་ལས་ན་། ད་དེ་དུས་ལས་འདས་ན་། གལ་ཏེ་དེ་འཚོ་ནམ་ཡལ་བར་བོར་ཏེ་འདུག་ན་། ཁྱིམ་ཞིག་པར་འགྱུར་ཞིང་། ཉེ་དུ་རྣམས་ཀྱིས་ཀྱང་དཔྱས་པར་འགྱུར་གྱི་། མ་ལ་བདག་ཅག་ཟོད་ཐོགས་ཏེ་། ཡུལ་གཞན་དུ་འདོང་ངོ་༎ གང་པོས་སྨྲས་པ་། གལ་ཏེ་དེ་ལྟ་ན་བདག་ཀྱང་མཆིའོ་༎ དེ་རྣམས་ཀྱིས་སྨྲས་པ་། ཁྱོད་འདི་ཉིད་དུ་འདུག་ལ་ཚོང་ཁང་གི་བྱ་བ་དག་བྱོས་ཤིག་། ཁོ་བོ་ཅག་ཁོ་ན་འདོང་ངོ་ཞེས་དེ་རྣམས་ཀྱིས་ཟོང་ཁྱེར་ཏེ་ཡུལ་གཞན་དུ་དོང་ངོ་༎༎ འདུལ་བ་གཞི་། བམ་པོ་ཉི་ཤུ་བཞི་པ་། གང་པོ་ལ་ནི་དགོས་པ་ཐམས་ཅད་གཏད་ནས་དེ་ཉིད་ན་གནས་སོ༏་༏ཆོས་ཉིད་ཀྱིས་། ཕྱུག་པའི་ཁྱིམ་བདག་ན་ཉིན་རེ་ཞིང་འགོད་པ་འབོག་པ་ཡིན་པས་དེ་དག་གི་ཆུང་མས་བྲན་མོ་དག་མངགས་ཏེ་འགོད་པ་ནོད་དུ་བཏང་བ་ལས་། གང་པོ་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་དག་གིས་ཡོངས་སུ་བསྐོར་ཅིང་འདུག་སྟེ་། དེ་དག་གིས་སྐབས་མ་རྙེད་དོ་༎ ཇི་ཙམ་ན་། དེ་དག་ལངས་ཏེ་དོང་པར་གྱུར་པ་དེའི་ཚེ་། དེ་དག་ལ་ཉིན་པར་གྱི་འགོད་པ་ཕོག་གོ་། བུ་མོ་དེ་དག་རིང་ཞིག་ལོན་ཏེ་འོངས་པ་དང་། ཀྱེ་མ་། བུ་མོ་ཁྱེད་ཅག་རིང་ཞིག་ཅིས་ཐོགས་ཞེས་སྤྱོས་པ་ལས་། དེ་དག་གིས་སྨྲས་པ་།
གང་པོ་ཚོང་པ་དང་། ཚོང་དཔོན་དང་། ༄༣༧བ་དེད་དཔོན་དང་། གཞན་ཡང་རྗེས་སུ་འཚོ་བ་དག་གིས་ཡོངས་སུ་བསྐོར་ཅིང་ཉི་མའི་འོད་ཟེར་ལྟ་བུར་གཟི་བརྗིད་འབར་ཞིང་བཞུགས་ཏེ་། གང་གི་ཚེ་དེ་དག་ལངས་ཏེ་མཆིས་པ་དེའི་ཚེ་ཕོག་གོ་། དེ་དག་གིས་སྨྲས་པ་། གང་དག་གི་ཁྱིམ་ན་བྲན་མོའི་བུ་དག་དབང་ཕྱུག་ལ་དབང་བྱེད་པ་དེ་དག་ལ་ཡོང་ཡང་དེ་ལྟར་འགྱུར་རོ་༎ འབྱོར་ལེན་གྱི་ཆུང་མས་བྲན་མོ་ལ་སྨྲས་པ་། རིང་མོ་ཞིག་ཏུ་ཅིའི་ཕྱིར་ཐོགས་དེས་སྐབས་དེ་རྒྱས་པར་སྨྲས་པ་དང་། དེས་སྨྲས་པ་། ཁྱོད་འོར་ཆེའོ་༎ ཁྱོད་ཀྱིས་དུས་ཤེས་པར་བྱོས་ལ་སོང་ཞིག་། དེས་དུས་ཤེས་པར་བྱས་ནས་སོང་བ་དང་མྱུར་དུ་ཐོབ་བོ་༎ གཞན་དག་ནི་། རིང་དུ་ཐོགས་པར་གྱུར་ནས་དེ་དག་གིས་དེ་ལ་དྲིས་པ་། ཁྱོད་ནི་། ཅི་སྟེ་མྱུར་བར་འཁོར་། དེས་ཐམས་ཅད་སྨྲས་ནས་། དེ་དག་ཀྱང་དེ་དང་ལྷན་ཅིག་འདོང་བར་བརྩམས་སོ་༎ གང་པོ་ཡང་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་རྣམས་ཀྱིས་ཡོངས་སུ་བསྐོར་ཅིང་འདུག་པ་ལས་། དེ་དག་ཀྱང་དོང་ནས་དེས་དེ་ལ་ཉིན་པར་གྱི་འགོད་པ་ཕོག་གོ་། དེ་དག་གིས་ཀྱང་མྱུར་དུ་ཐོབ་བོ་༎ དེ་དག་གི་ཇོ་མོ་དག་གིས་སྨྲས་པ་། མྱུར་དུ་འཁོར་བ་འདི་ལ་རྒྱུ་ཅི་ཡོད་། དེ་དག་གིས་སྨྲས་པ་། ཇོ་མོ་ཐུ་མོ་སྙུན་མི་མངའ་བར་གྱུར་ཅིག་། གང་གི་ཚེ་དེའི་བྲན་མོ་མཆིས་པ་དེའི་ཚེ་ཕོག་ལགས་ཀྱི་། བདག་ཅག་དེ་དང་འགྲོགས་ཏེ་མཆིའོ་༎ དེ་དག་མི་བཟོད་པ་སྐྱེས་ནས་སྨྲས་པ་། གང་དག་གི་ཁྱིམ་ན་བྲན་མོའི་བུ་དག་དབང་ཕྱུག་ལ་དབང་བྱེད་པ་དེ་དག་ལ་ཡོང་ཡང་དེ་ལྟར་འགྱུར་རོ་༎
ཇི་ཙམ་དུས་གཞན་༄༣༨ཨ་༌༎ ཞིག་ན་། འབྱོར་ལེན་དང་། འབྱོར་སྐྱོབ་དང་། འབྱོར་དགའ་རྣམས་ལྷན་ཅིག་ཏུ་དགའ་ཞིང་མཐུན་རྒྱ་མཚོ་ཆེན་པོ་ནས་གྲུ་བོ་ཆེ་གྲུབ་སྟེ་འོངས་སོ་༎ འབྱོར་ལེན་གྱིས་ཆུང་མ་ལ་དྲིས་པ་། བཟང་མོ་། གང་པོས་ཁྱོད་ལེགས་པར་བསྐྱངས་སམ་། དེས་སྨྲས་པ་། ཇི་ལྟར་མིང་པོའམ་། བུས་བགྱི་བ་བཞིན་དུ་ལེགས་པར་བགྱིས་སོ་༎ གཞན་དག་ལ་ཁྱིམ་ཐབ་དག་གིས་སྨྲས་པ་དང་། དེ་དག་གིས་སྨྲས་པ་། གང་དག་གི་ཁྱིམ་ན་བྲན་མོའི་བུ་དབང་ཕྱུག་ལ་དབང་བགྱིས་པ་དེ་དག་ལ་ཡོང་ཡང་དེ་ལྟར་འགྱུར་ལགས་སོ་༎ དེ་དག་གིས་བསམ་པ་། བུད་མེད་དག་ནི་། མཛའ་བཤེས་ཀྱི་དབྱེན་དུ་འགྱུར་རོ་སྙམ་མོ་༎ ཇི་ཙམ་དུས་གཞན་ཞིག་ན་། ཀ་ཤི་ཀའི་རས་ཀྱི་ཚོང་ཁང་གི་སྒོ་ཕྱེ་མ་ཐག་ཏུ་འབྱོར་ལེན་གྱི་བུ་འོངས་ནས་། གང་པོས་། དེ་ལ་ཀ་ཤི་ཀའི་རས་ཡུག་ཅིག་བསྐོན་ནོ་༎ མནའ་མ་དག་གིས་མཐོང་ནས་སྨྲས་པ་། བུ་། འདི་སུས་བྱིན་། དེས་སྨྲས་པ་། ཁུ་གུས་བྱིན་ནོ་༎ གཞན་དག་གིས་མཐོང་ནས་ཀྱང་རང་རང་གི་བུ་བཏང་བ་དང་། ཀ་ཤི་ཀའི་རས་ཀྱི་ཚོང་ཁང་གི་སྒོ་ནི་། བཅད་། རས་སྦོམ་པོ་དག་ཡོད་པའི་ཚོང་ཁང་གི་སྒོ་ཕྱེ་བ་ལ་དེ་དག་ཀྱང་མ་སྟེས་ཏེ་ཕྱིན་ནས་། དེ་དག་ལ་གང་པོས་རས་སྦོམ་པོ་བདག་བསྐོན་ནོ༏་༏དེ་དག་གིས་མཐོང་ནས་ཁྱིམ་ཐབ་དག་ལ་སྨྲས་པ་། ཁྱེད་ཅག་གིས་གཟིགས་སམ་། ཁ་ཅིག་ལ་ནི་། ཀ་ཤི་ཀའི་རས་ཡུག་སྩལ་ལ་། ཁ་ཅིག་ལ་ནི་། རས་སྦོམ་པོ་དག་གོ་།
དེ་དག་གིས་༄༣༨བ་ལན་བཏབ་པ་། ཅི་། གདོན་མི་ཟ་བར་འདི་ལྟར་ཀ་ཤི་ཀའི་ཚོང་ཁང་གི་རས་ཀྱི་སྒོ་ནི་། བཅད་ལ་། རས་སྦོམ་པོའི་སྒོ་ཕྱེ་བ་ལ་བབ་པ་ཞིག་མ་ཡིན་གྲང་། དེ་དག་གིས་སྨྲས་པ་། ད་དུང་ཡང་བརྟག་པར་བགྱིའོ༏་༏ཇི་ཙམ་དུས་གཞན་ཞིག་ན་། ཤ་ཁ་རའི་ཚོང་ཁང་གི་སྒོ་ཕྱེ་བ་ན་འབྱོར་ལེན་གྱི་བུ་འོངས་ནས་། དེས་ཤ་ཁ་ར་ཕོར་བུ་གང་ཐོབ་སྟེ་། དེས་དེ་ཁྱེར་ནས་ཁྱིམ་དུ་སོང་བ་དང་། མནའ་མ་དག་གིས་མཐོང་ནས་སྨྲས་པ་། བུ་། འདི་སུས་བྱིན་། དེས་སྨྲས་པ་། ཁུ་གུས་བྱིན་ནོ་༎ དེ་དག་གིས་ཀྱང་རང་རང་གི་བུ་བཏང་བ་དང་། ཤ་ཁ་རའི་ཚོང་ཁང་གི་སྒོ་ནི་། བཅད་། བུ་རམ་གྱི་ཚོང་ཁང་གི་སྒོ་ཕྱེ་བ་དང་། དེ་དག་ཀྱང་མ་སྟེས་ཏེ་། བུ་རམ་གྱི་ཚོང་ཁང་གི་སྒོ་ཕྱེ་བའི་ཁར་འོངས་ནས་དེ་དག་གིས་བུ་རམ་ཞིག་ཐོབ་བོ་༎ དེ་དག་གིས་སྨྲས་པ་། ཁྱོད་ཀྱིས་གཟིགས་སམ་། གཅིག་ལ་ནི་། ཤ་ཁ་ར་སྩལ་ལ་། གཞན་ལ་བུ་རམ་སྩལ་ལོ་༎ དེ་དག་གིས་དེ་མཐོང་སྟེ་། ཇི་ལྟར་ཁྱིམ་བགོ་བ་བྱེད་པར་སྩོལ་བ་དེ་ལྟར་ཁྱིམ་ཐབ་དག་བྱེ་ནས་དེ་དག་ཕན་ཚུན་གྲོས་བྱས་པ་། བདག་ཅག་གི་ཁྱིམ་གཏན་ཞིག་གིས་བགོ་བར་བྱའོ་༎ གཅིག་གིས་སྨྲས་པ་། ཕུ་བོ་ཆེན་པོ་སྦྲན་པ་སྙམ་། གཅིག་གིས་སྨྲས་པ་། རེ་ཞིག་ཇི་ལྟ་བགོ་བར་དཔྱད་དོ་༎ གཉིས་ཀྱིས་རང་གི་བློས་དཔྱད་པ་། གཅིག་གིས་ནི་། ཁྱིམ་ན་ཡོད་པ་དང་ཞིང་ན་ཡོད་པའོ་༎ གཅིག་གིས་ནི་། ཚོང་ཁང་ན་ཡོད་པ་དང་ཡུལ་གཞན་ན་ཡོད་པའོ་༎ གཅིག་གིས་ནི་གང་པོའོ་༎ གལ་ཏེ་ཕུ་བོ་ཆེན་པོས་། ཁྱིམ་ན་ཡོད་པ་དང་ཞིང་ན་ཡོད་པ་བླངས་ན་།
བདག་ཅག་གིས་༄༣༩ཨ་༌༎ ཚོང་ཁང་ན་ཡོད་པ་དང་ཡུལ་གཞན་ན་ཡོད་པས་རང་འཚོ་བར་ནུས་སོ་༎ འོན་ཏེ་ཚོང་ཁང་ན་ཡོད་པ་དང་ཡུལ་གཞན་ན་ཡོད་པ་བླངས་ན་། འོན་ཀྱང་བདག་ཅག་གིས་ཁྱིམ་ན་ཡོད་པ་དང་ཞིང་ན་ཡོད་པས་རང་འཚོ་བར་བྱ་ཞིང་། གང་པོ་ཡང་མནར་བར་ནུས་སོ་༎ སྙམ་ནས་། དེ་གཉིས་ཀྱིས་དེ་ལྟར་གྲོས་བྱས་ཏེ་། འབྱོར་ལེན་གྱི་དྲུང་དུ་སོང་ནས་སྤུན་ཞིག་པར་འགྱུར་གྱི་། བདག་ཅག་ཁྱིམ་བགོའོ་༎ དེས་སྨྲས་པ་། ཁྱིམ་འཇིག་པར་བྱེད་པ་ནི་། བུད་མེད་དག་ཡིན་པས་། ལེགས་པར་བརྟགས་ཏེ་བྱ་བ་སྙམ་། དེ་གཉིས་ཀྱིས་སྨྲས་པ་། བདག་ཅག་གིས་བརྟགས་ཟིན་གྱི༏་བགོའོ་༎ དེས་སྨྲས་པ་། གལ་ཏེ་དེ་ལྟ་ན་། གཟུ་བོ་མི་ལྔ་ཞིག་བོས་ཤིག་། དེ་གཉིས་ཀྱིས་སྨྲས་པ་། བདག་ཅག་གིས་སྔ་མོ་ཞིག་ཏུ་བགོས་ཟིན་ན་། གཟུ་བོ་མི་ལྔ་ཅི་དགོས་ཀྱི་། གཅིག་གིས་ནི༏་ཁྱིམ་ན་ཡོད་པ་དང་ཞིང་ན་ཡོད་པ་དག་གོ་། གཅིག་གིས་ནི་། ཚོང་ཁང་ན་ཡོད་པ་དང་ཡུལ་གྱི་མཐའ་ན་ཡོད་པའོ་༎ གཅིག་གིས་ནི་། གང་པོའོ་༎ དེས་སྨྲས་པ་། ཅི་། གང་པོ་ལ་སྐལ་པ་མི་སྦྱིན་ན་མ་། དེ་གཉིས་ཀྱིས་སྨྲས་པ་། བྲན་མོའི་བུ་དེ་ལ་བགོ་སྐལ་སུས་སྦྱིན་། དེར་མ་བོས་ཀྱི་། དེ་ཉིད་བདག་ཅག་གིས་བགོའོ་༎ གལ་ཏེ་ཁྱོད་བཞེད་ན་། ཁྱོད་ཉིད་སྙོམས་ཤིག་། དེས་བསམ་པ་། ཕ་ན་རེ་། བདག་ཁྱོད་ཀྱིས་བདོག་པ་ཐམས་ཅད་ཡོངས་སུ་བཏང་ཡང་གང་པོ་གཏང་བར་མི་བྱའོ་༎ ཞེས་བསྒོ་བས་། གང་པོ་བླང་བར་བྱའོ་༎ སྙམ་དུ་བསམ་ནས་། སྨྲས་པ་། གལ་ཏེ་དེ་ལྟ་ན་།
གང་༄༣༩བ་པོ་ནི་། ཁོ་བོས་བཀུར་རོ་༎ ཁྱིམ་ན་ཡོད་པ་དང་ཞིང་ན་ཡོད་པ་དབང་བ་གང་ཡིན་པ་དེ་ནི་། རིངས་པར་ཁྱིམ་དུ་སོང་ནས་སྨྲས་པ་། མནའ་མཐུ་མོ་ཕྱུང་ཞིག་། དེའི་ཕྱིར་ཕྱུང་བ་དང་། སླར་ཡང་མ་འཇུག་ཅིག་། ཅིའི་ཕྱིར་། བདག་ཅག་གིས་ཁྱིམ་དུ་གཏོགས་པ་བགོས་ཟིན་ཏོ་༎ ཚོང་ཁང་ན་ཡོད་པ་དང་ཡུལ་གཞན་ན་ཡོད་པ་དབང་བ་གང་དག་དེ་ཡང་། དེ་མ་ཐག་ཏུ་ཚོང་ཁང་དུ་སོང་ནས་སྨྲས་པ༏་གང་པོ་མར་བོབས་ཤིག་། དེས་བབས་པ་དང་། ད་ཕན་ཆད་མ་འཛེག་ཅིག་། ཅིའི་ཕྱིར་། བདག་ཅག་གིས་ཁྱིམ་བགོས་ཏེ་། ཡུལ་གཞན་ན་ཡོད་པ་དང་ཚོང་ཁང་ན་ཡོད་པ་ནི་། བདག་གི་ཡིན་ནོ༏་༏དེས་སྨྲས་པ་། བདག་གི་བགོ་སྐལ་བྱིན་ཅིག་། དེས་སྨྲས་པ་། ཁྱོད་བྲན་མོའི་བུ་ཡིན་ན་། ཁྱོད་ལ་ཅིའི་ཕྱིར་བགོ་སྐལ་བྱིན་། དེར་མ་ཟད་། ཁྱོད་ཉིད་ཁོ་བོ་ཅག་གིས་བགོས་ཏེ་། ཕུ་བོ་ཆེན་པོས་ཐོབ་བོ་༎ འབྱོར་ལེན་གྱི་ཆུང་མ་གང་པོ་དང་ལྷན་ཅིག་འགྲོགས་ཏེ་གཉེན་ཞིག་གི་ཁྱིམ་དུ་དོང་བ་དང་། བུས་པ་བཀྲེས་ནས་ངུ་བར་བརྩམས་སོ་༎ དེས་སྨྲས་པ་། གང་པོ་། བུས་པ་དག་ལ་ག-ཡར་ཚུས་སྩོལ་ཅིག་། དེས་སྨྲས་པ་། ཀརཤ་པ་ན་ཕོག་ཅིག་། དེས་སྨྲས་པ་། ཁྱོད་ཀྱིས་གསེར་འབུམ་སྙེད་ཀྱི་སྤོགས་བྱས་ན་། བུས་པ་དག་གིས་ག-ཡར་ཚུས་མ་མཆིས་པ་ལྟ་། ཅི་། ཁོ་བོས་ཁྱེད་ཅག་གིས་ཁྱིམ་འདི་འདྲ་བ་འཁོས་སུ་འབེབས་པར་འགྱུར་བར་ཤེས་སམ་། གལ་ཏེ་། ཁོ་བོས་ཤེས་པར་གྱུར་ན་། གསེར་འབུམ་ཕྲག་དུ་མ་སྤགས་པ་ཞིག་།
བུད་མེད་ཀྱི་གོས་ཀྱི་མཐར་མ་ཤ་༄༤༠ཨ་༌༎ ཀ་སྒྱུ་མ་ཅན་དག་ཐུམ་པོ་བྱེད་པ་དེ་ནི་། ཆོས་ཉིད་ཡིན་ཏེ་། དེས་མ་ཤ་ཀ་སྒྱུ་མ་ཅན་ཞིག་ཕོག་སྟེ་། ག-ཡར་ཚུས་བསྣམས་ཏེ་བྱོན་ཅིག་། དེས་དེ་ཁྱེར་ཏེ་ཚོང་འདུས་སུ་སོང་བ་ལས༏་མི་ཞིག་གིས་རྒྱ་མཚོའི་རླབས་ཀྱིས་བདས་པའི་ཤིང་ལས་ཁུར་ཅིག་ཁྱེར་ཏེ་གྲང་བས་སྦྲེབས་ནས་འདར་ཞིང་འོང་བ་དེ་། དེས་མཐོང་ནས་དྲིས་པ་། ཀྱེ་ནང་རྗེ་། ཅིའི་ཕྱིར་དེ་ལྟར་འདར་། དེས་སྨྲས་པ་། བདག་གིས་ཀྱང་མ་འཚལ་ཏེ་། ཅུང་ཟད་དུ་ན་ཤིང་ཁུར་འདི་ཐོགས་ནས་བདག་འདི་འདྲ་བར་གྲང་བར་གྱུར་ཏོ་༎ དེ་ཤིང་བརྟག་པ་ལ་མཁས་པས་། དེས་ཤིང་དེ་བརྟག་པར་བརྩམས་པ་དང་། དེ་ན་ཙནདན་ས་མཆོག་ཡོད་པར་མཐོང་ནས་། དེས་དེ་ལ་སྨྲས་པ་། ཀྱེ་ནང་རྗེ་། རིན་ཇི་ཙམ་དུ་བཙོང་། ཀརཤ་པ་ན་ལྔ་བརྒྱར་རོ་༎ དེས་དེ་ཤིང་ཁུར་དེ་བླངས་ནས་ཙནདན་ས་མཆོག་ཕྱུང་སྟེ་། ཚོང་འདུས་སུ་སོང་ནས་སོག་ལེས་དུམ་བུ་བཞིར་གཤགས་ཏེ་། དུམ་བུ་དེ་རྣམས་ཀརཤ་པ་ན་སྟོང་དུ་བཙོང་ནས་། དེ་ནས་དེ་ལ་ཀརཤ་པ་ན་ལྔ་བརྒྱ་བྱིན་ཏེ་། འདི་སྐད་ཅེས་སྨྲས་སོ་༎ ཁྱིམ་ག་གེ་མོ་ཞེས་བྱ་བ་ན་འབྱོར་ལེན་གྱི་ཆུང་མ་འདུག་གི་། དེར་ཤིང་ཁུར་འདི་ཁྱེར་ལ་གང་པོས་བསྐུར་བ་ཡིན་ནོ་༎ ཞེས་བྱོས་ཤིག་། དེས་དེ་ཁྱེར་ནས་ཇི་ལྟར་གྱུར་པ་དག་སྨྲས་པ་དང་། དེས་བྲང་བརྡུངས་ནས་སྨྲས་པ་། འདི་ལྟར་། དེ་ནོར་འཁྱམས་ན་། ཤེས་རབ་ཀྱང་འཁྱམས་སམ་། ཅི་། བཙོ་བ་ཚོལ་དུ་བཏང་ན་། བཙོ་རྒྱུ་གང་ཡིན་པ་དེ་ཉིད་མེད་པར་བུས་པ་བསྐུར་ཏོ་༎
ཇི་ཙམ་དུས་གཞན་༄༤༠བ་ཞིག་ན་། གྲོང་ཁྱེར་སློ་མ་ལྟ་བུའི་རྒྱལ་པོ་ཚ་བའི་རིམས་ཆེན་པོས་ཐེབས་ནས་། མྱོག་མྱོག་པོར་གྱུར་པ་དེ་ལ་སྨན་པས་ཙནདན་ས་མཆོག་བསྟན་ཏོ་༎ དེ་ནས་བློན་པོ་རྣམས་ཀྱིས་ཙནདན་ས་མཆོག་བཅལ་བར་བརྩམས་པ་དང་། དེ་རྣམས་ཀྱིས་ཚོང་འདུས་སུ་བརྒྱུད་པ་ལས་ཐོས་ནས་། དེ་རྣམས་གང་པོའི་དྲུང་དུ་སོང་སྟེ་ཙནདན་ས་མཆོག་ཡོད་དམ་། ཡོད་དོ་༎ རིན་ཇི་ཙམ་དུ་བཙོང་། ཀརཤ་པ་ན་སྟོང་ངོ་༎ དེ་རྣམས་ཀྱིས་། ཀརཤ་པ་ན་སྟོང་གིས་ཉོས་ནས་རྒྱལ་པོ་ལ་བྱུགས་པ་དང་སོས་པར་གྱུར་ཏོ་༎ རྒྱལ་པོས་བསམ་པ་། གང་གི་ཁྱིམ་ན་ཙནདན་ས་མཆོག་ཡོད་པའི་ཁྱིམ་དེ་ཅི་འདྲ་བ་ཞིག་ཡིན་སྙམ་ནས༏་རྒྱལ་པོས་བློན་པོ་རྣམས་ལ་རྨེད་པ་། འདི་ག་ལས་འོངས་། བློན་པོ་རྣམས་ཀྱིས་སྨྲས་པ་། ལྷ་། གང་པོ་ལས་སོ་༎ གང་པོ་འདིར་ཁུག་ཅིག་། དེར་ཕོ་ཉ་སོང་ནས་སྨྲས་པ་། གང་པོ་། ལྷས་བཀའ་སྩལ་ཏོ་༎ དེས་དཔྱད་པར་བརྩམས་པ་། རྒྱལ་པོ་བདག་ལ་ཅིའི་ཕྱིར་བཀའ་སྩོལ་། དེས་ཡང་བསམ་པ་། དེ་ཙནདན་ས་མཆོག་གིས་སྙུན་གདངས་པར་གྱུར་པས་དེའི་ཕྱིར་བདག་ལ་བཀའ་སྩལ་གྱི་། ཙནདན་ས་མཆོག་ཐམས་ཅད་ཁྱེར་ཏེ་འགྲོའོ་༎ སྙམ་ནས་། དེས་ཙནདན་ས་མཆོག་གི་དུམ་བུ་གསུམ་རས་ཀྱི་ནང་དུ་དཀྲིས་ཏེ་། གཅིག་ལག་ཏུ་ཐོགས་ནས་རྒྱལ་པོའི་དྲུང་དུ་སོང་བ་དང་། རྒྱལ་པོས་སྨྲས་པ་། གང་པོ་། ཙནདན་ས་མཆོག་ཅུང་ཟད་ཡོད་དམ་། དེས་སྨྲས་པ་། ལྷ་། འདིར་མཆིས་སོ་༎ འདི་ལ་རིན་ཇི་ཙམ་། གསེར་འབུམ་མོ་༎ གཞན་ཡང་ཡོད་དམ་། ལྷ་མཆིས་སོ་༎
ཞེས་དེས་དུམ་བུ་གསུམ་ཆར་༄༤༡ཨ་༌༎ བསྟན་པ་དང་། རྒྱལ་པོས་བློན་པོ་རྣམས་ལ་བསྒོ་བ་། གང་པོ་ལ་གསེར་བཞི་འབུམ་བྱིན་ཅིག་། གང་པོས་སྨྲས་པ་། ལྷ་། གསུམ་གྱི་ནི་སྩོལ་ཅིག་། གཅིག་གི་ནི་། ལྷ་ལ་སྐྱེས་སུ་འབུལ་ལོ་༎ གསུམ་གྱི་བྱིན་ནས་། རྒྱལ་པོས་སྨྲས་པ་། གང་པོ་ཁྱོད་ངའི་ཐུགས་སུ་འཐད་ཀྱི་། མཆོག་ཅི་འདོད་པ་གསོལ་ཅིག་དང་སྦྱིན་ནོ་༎ ལྷ་། གལ་ཏེ་ཐུགས་དང་འཐད་པར་གྱུར་ན་། ལྷའི་ཡུལ་དུ་སུས་ཀྱང་མི་གཙེ་བར་མཆིས་པར་གསོལ་། རྒྱལ་པོས་བློན་པོ་རྣམས་ལ་བསྒོ་བ་། ཤེས་ལྡན་དག་། དེང་ཕྱིན་ཆད་ཁྱེད་ཀྱིས་གཞོན་ནུ་རྣམས་ལ་བསྒོ་བར་བྱའོ་༎ གང་པོ་ལ་ནི་མ་ཡིན་ནོ༏་༏ཇི་ཙམ་ན་། ཚོང་པ་ལྔ་བརྒྱ་ཙམ་རྒྱ་མཚོ་ཆེན་པོའི་གྲུ་བོ་ཆེ་གྲུབ་ནས་གྲོང་ཁྱེར་སློ་མ་ལྟ་བུར་ལྷགས་སོ་༎ ཚོང་པའི་ཚོགས་ཀྱིས་ནང་ཁྲིམས་བཅས་པ་། བདག་ཅག་སུས་ཀྱང་གཅིག་པུས་ཚོགས་ལས་གར་ཏེ་ཚོང་པའི་དྲུང་དུ་འགྲོ་བར་མི་བྱའོ་༎ གལ་ཏེ་སོང་ན་། དེ་ལ་ཀརཤ་པ་ན་དྲུག་ཅུ་དབབ་པོ་༎ བླངས་ཀྱང་ཚོགས་འདུས་ཏེ་བླང་བར་བྱའོ་༎ ཞེས་བཅས་སོ་༎ ཁ་ཅིག་གིས་སྨྲས་པ་། གང་པོ་ཡང་སྦྲན་པ་སྙམ་། ཁ་ཅིག་གིས་སྨྲས་པ་། བཀྲེན་པ་དེ་ལ་སྦྲན་ན་ཅི་ཡོད་། དེའི་ཚེ་གང་པོ་ཕྱིར་བྱུང་བ་ན་། དེས་ཚོང་པ་ལྔ་བརྒྱ་ཙམ་རྒྱ་མཚོ་ཆེན་པོ་ནས་གྲུ་པོ་ཆེ་གྲུབ་ནས་གྲོང་ཁྱེར་སློ་མ་ལྟ་བུར་ཕྱིན་ནོ་༎ ཞེས་ཐོས་ནས་དེ་གྲོང་ཁྱེར་དུ་མ་ཞུགས་པ་ཉིད་དུ་དེ་དག་གི་དྲུང་དུ་སོང་སྟེ་དྲིས་པ་། ཤེས་ལྡན་དག་། རྫས་འདི་དག་ཅི་ཡིན་། དེ་རྣམས་ཀྱིས་སྨྲས་པ་།
འདི་དང་འདི་༄༤༡བ་དག་ཡིན་ནོ་༎ རིན་ཇི་ཙམ་། དེད་དཔོན་གར་ཕྱིན་ཡང་ཁྱོད་ཁོ་ན་དྲི་བར་བས་སོ་༎ དེས་སྨྲས་པ་། གལ་ཏེ་དེ་ཡིན་ཡང་འོན་ཀྱང་རིན་ཐང་སྨོས་ཤིག་། དེ་དག་གིས་གསེར་ས་ཡ་དང་བརྒྱད་འབུམ་དུ་རིན་བཏབ་བོ་༎ དེས་སྨྲས་པ་། ཤེས་ལྡན་དག་། ཐག་བཅད་པའི་གསེར་སུམ་འབུམ་ཁྱེར་ཅིག་། ཟོང་འདི་དག་ནི་། ཁོ་བོའི་ཡིན་ནོ་༎ ལྷག་མ་ནི་། ནང་དུ་ཕྱིན་ནས་སྦྱིན་ནོ་༎ དེ་བཞིན་དུ་བགྱིའོ་༎ ཞེས་པ་དང་། དེས་གསེར་སུམ་འབུམ་ཡང་བླངས་ནས་ཐག་བཅད་པའི་ཕྱིར་བྱིན་། རང་གི་རྒྱས་ཀྱང་བཏབ་སྟེ་སོང་ངོ་༎ དེ་ནས་ཚོང་པའི་ཚོགས་ཀྱིས་། ཚོང་པའི་ག-ཡོག་གི་མི་དག་རྫས་ཅི་ཡོད་ལྟོས་ཤིག་ཅེས་མངགས་ནས་། དེ་དག་སོང་སྟེ་དྲིས་པ་། རྫས་འདི་དག་ཅི་ཡིན་། འདི་དང་འདི་དག་ཡིན་ནོ་༎ བདག་ཅག་ལ་འདི་འདྲ་བས་ནི་། མཛོད་དང་བང་བ་གང་བར་འདུག་གོ་། དེ་རྣམས་ཀྱིས་སྨྲས་པ་། གང་ཡང་རུང་། མ་གང་ཡང་རུང་སྟེ་། འོན་ཀྱང་འདི་བཙོང་ཟིན་ཏོ་༎ སུ་ཞིག་ལ་། གང་པོ་ལའོ་༎ གང་པོ་ལ་བཙོང་ན་། ཆེན་མོ་ཞིག་ཁུགས་མོད་། དེ་རྣམས་ཀྱིས་སྨྲས་པ་། དེས་ཐག་བཅད་པར་བྱིན་པ་གང་ཡིན་པ་དེ་། ཁྱེད་ཀྱིས་རིན་དུ་ཡང་མི་སྦྱིན་ནོ་༎ དེས་ཐག་བཅད་པར་ཅི་བྱིན་། གསེར་སུམ་འབུམ་མོ་༎ དེས་ཕུ་བོ་དེ་དག་ལས་བརྐུས་ཡང་དག་གོ་། དེ་རྣམས་སླར་ལོག་སྟེ་ཚོང་པའི་ཚོགས་ལ་སྨྲས་པ་། རྫས་དེ་དག་ནི་། བཙོང་ཟིན་ཏོ་༎ སུ་ཞིག་ལ་། གང་པོ་ལའོ་༎ གང་པོ་ལ་བཙོང་ན་། ཆེན་མོ་ཞིག་ཁུགས་མོད་༎
དེས་ཐག་བཅད་པར་བྱིན་པ་གང་ཡིན་པ་དེ་ཁྱེད་ཀྱིས་རིན་དུ་ཡང་༄༤༢ཨ་༌༎ མི་སྦྱིན་ནོ་༎ དེས་ཐག་བཅད་པར་ཅི་བྱིན་། སྲང་སུམ་འབུམ་མོ་༎ དེས་སྤུན་དེ་དག་ལ་བརྐུས་ཡང་དག་གོ་། དེ་རྣམས་ཀྱིས་དེ་བོས་ནས་སྨྲས་པ་། གང་པོ་། ཚོང་པའི་ཚོགས་ཀྱིས་ཁྲིམས་སུ་བཅས་པ་། སུས་ཀྱང་གཅིག་པུས་ཟོང་མི་བླང་གི་། ཚོང་པའི་ཚོགས་ཁོ་ན་བླང་བར་བྱའོ་ཞེས་བཅས་ན་། ཁྱོད་ཀྱིས་ཅིའི་ཕྱིར་བླང་། དེས་སྨྲས་པ་། ཤེས་ལྡན་དག་། གང་གི་ཚེ་ཁྱེད་ཀྱིས་ཁྲིམས་སུ་བཅའ་བ་བྱས་པ་དེའི་ཚེ་། ཅི་། ཁོ་བོའམ་ཁོ་བོའི་ཕུ་ནུ་པོ་དག་ལ་བསྒོའམ་། ཁྱོད་ཁོ་ནས་ཁྲིམས་སུ་བཅའ་བ་བྱས་། ཁྱེད་ཅག་གཉིད་སྲུངས་ཤིག་། དེ་ནས་ཚོང་པའི་ཚོགས་ཁྲོས་ནས་། ཀརཤ་པ་ན་དྲུག་ཅུའི་ཕྱིར་བཟུང་སྟེ་ཉི་མ་ལ་བཞག་པ་། རྒྱལ་པོའི་མི་གང་གིས་མཐོང་བ་དེ་དག་གིས་རྒྱལ་པོ་ལ་སྨྲས་པ་དང་། རྒྱལ་པོས་བསྒོ་བ་། ཤེས་ལྡན་དག༏་དེ་རྣམས་ཁུག་ཅིག་། དེ་དག་གིས་དེ་རྣམས་བཀུག་པ་དང་། རྒྱལ་པོས་སྨྲས་པ་། ཤེས་ལྡན་དག་། ཁྱེད་ཅག་གིས་ཅིའི་ཕྱིར་གང་པོ་བཟུང་སྟེ་ཉི་མ་ལ་བཞག་། ལྷ་། ཚོང་བ་རྣམས་ཀྱིས་ཁྲིམས་སུ་བཅས་པ་། སུས་ཀྱང་གཅིག་པུས་ཟོང་འཇལ་ཚོང་མི་བགྱིའོ་༎ ཞེས་བཅས་པ་ལས་། འདི་གཅིག་པུས་འཇལ་ཚོང་བགྱིས་པས་སོ་༎ དེས་སྨྲས་པ་། ལྷ་། གང་གི་ཚེ་འདི་དག་གིས་ཁྲིམས་སུ་བཅའ་བ་བགྱིས་པ་དེའི་ཚེ་འདི་དག་གིས་། ཅི་། བདག་གམ་། བདག་གི་ཕུ་ནུ་བོ་དག་ལ་བསྒོའམ་། ཞེས་རྨེད་གསོལ་། རྒྱལ་པོས་སྨྲས་པ་། ཤེས་ལྡན་དག་།
གང་༄༤༢བ་པོའི་ཤགས་བཟང་ངོ་༎ དེ་རྣམས་སྐྱེངས་ནས་དེ་བཏང་ངོ་༎ ཇི་ཙམ་དུས་གཞན་ཞིག་ན་། རྒྱལ་པོ་ལ་རྫས་ཤིག་གི་དགོས་པ་བྱུང་ནས་། དེས་ཚོང་བའི་ཚོགས་བཀུག་སྟེ་བགོ་བ་། ཤེས་ལྡན་དག་ང་ལ་རྫས་ཆེ་གེ་མོ་ཞེས་བྱ་བ་ཞིག་དགོས་ཀྱི་། དེ་ང་ལ་ཕུལ་ཅིག་། དེ་རྣམས་ཀྱིས་སྨྲས་པ་། ལྷ་། གང་པོ་ལ་མཆིའོ་༎ དེས་སྨྲས་པ་། ང་དེ་ལ་བཀའ་མི་སྩོལ་གྱི་། ཁྱོད་ཉིད་ཀྱིས་དེ་ཉོས་ལ་ང་ལ་ཕུལ་ཅིག་། དེ་དག་གིས་གང་པོ་ལ་ཕོ་ཉ་བཏང་སྟེ་། ཚོང་བའི་ཚོགས་འབོད་དོ་ཞེས་བྱས་སོ་༎ དེས་སྨྲས་པ་། ཁོ་བོ་མི་འོང་ངོ་༎ དེ་ནས་ཚོང་པའི་ཚོགས་ཐམས་ཅད་འདུས་ཏེ་། དེའི་ཁྱིམ་དུ་སོང་ནས་སྒོར་བསྡད་དེ་། དེ་ལ་འཕྲིན་བཏང་ནས་། གང་པོ་། ཚོང་པའི་ཚོགས་སྒོ་ན་སྡོད་ཀྱི་། ཕྱུང་ཞིག་ཅེས་སྤྲིང་ངོ་༎ དེ་ང་རྒྱལ་དང་ཉམ་བུ་ཤེད་དང་བཅས་པའི་དྲེགས་པས་བྱུང་བ་དང་། ཚོང་བའི་ཚོགས་ཀྱིས་སྨྲས་པ་། དེད་དཔོན་ཇི་ལྟར་ཉོས་པ་བཞིན་དུ་ཟོང་བྱིན་ཅིག་། དེས་སྨྲས་པ་། གལ་ཏེ་ཇི་ལྟར་ཉོས་པ་བཞིན་ཟོང་བྱིན་ན་། ཁོ་བོ་ཚོང་པ་ཆེན་པོ་ཡིན་མོད་། དེ་དག་གིས་སྨྲས་པ་། རིན་ཉིས་འགྱུར་གྱི་བྱིན་ཅིག་དང་། ཚོང་པའི་ཚོགས་མཆོད་པར་འགྱུར་རོ་༎ དེས་བསམ་པ་། ཚོང་བའི་ཚོགས་མཆོད་པར་བྱ་བ་ཡིན་ནོ་སྙམ་ནས་། དེས་ས་ཡ་དང་ལྔ་འབུམ་། རིན་ཉིས་འགྱུར་དུ་བྱིན་ནོ་༎ ལྷག་མ་ནི་། ཁྱིམ་དུ་སྦས་ནས་དེས་བསམ་པ་། ཇི་ག་། ཟིལ་པའི་ཐིགས་པས་བུམ་པ་དགང་བར་ནུས་སམ་། རྒྱ་མཚོ་ཆེན་པོར་འཇུག་པར་བྱའོ་༎
སྙམ་ནས་། རྒྱ་མཚོ་ཆེན་པོར་འཇུག་པར་བྱ་བའི་༄༤༣ཨ་༌༎ ཕྱིར་དེས་གྲོང་ཁྱེར་སློ་མ་ལྟ་བུར་དྲིལ་བསྒྲགས་ཏུ་བཅུག་པ་། ཤེས་ལྡན་གྲོང་ཁྱེར་སློ་མ་ལྟ་བུ་ན་གནས་པའི་ཚོང་པ་དག་ཉོན་ཅིག་། དེད་དཔོན་གང་པོ་རྒྱ་མཚོ་ཆེན་པོར་འཇུག་པར་འགྱུར་གྱི་། ཁྱེད་ཅག་ལས་གང་དག་དེད་དཔོན་གང་པོ་དང་ལྷན་ཅིག་ཤོ་གམ་མེད་པ་དང་། ལ་གཅན་པའི་གླ་མེད་པ་དང་། གྲུ་བཙས་མེད་པར་རྒྱ་མཚོ་ཆེན་པོར་འཇུག་པར་སྤྲོ་བ་དེ་དག་གིས་རྒྱ་མཚོ་ཆེན་པོར་འདོང་བའི་ཟོང་སྟ་གོན་བྱོས་ཤིག་། ཚོང་པ་ལྔ་བརྒྱ་ཙམ་གྱིས་རྒྱ་མཚོ་ཆེན་པོར་འདོང་བའི་ཟོང་སྟ་གོན་བྱས་སོ་༎ དེ་ནས་དེད་དཔོན་གང་པོ་དགེ་མཚན་དང་། བཀྲ་ཤིས་དང་། བདེ་ལེགས་སུ་འགྱུར་བ་དག་བྱས་ཏེ་། འཁོར་ཚོང་པ་ལྔ་བརྒྱ་དང་རྒྱ་མཚོ་ཆེན་པོར་ཞུགས་པ་ལས་གྲུ་བོ་ཆེ་གྲུབ་ནས་གྲོང་ཁྱེར་སློ་མ་ལྟ་བུར་འཁོར་ཏོ་༎ དེ་ལྟ་བུར་ལན་དྲུག་གི་བར་དུ་རྒྱ་མཚོ་ཆེན་པོར་ཞུགས་པ་ལས་གྲུ་བོ་ཆེ་གྲུབ་ནས་སླར་འཁོར་ཏོ་༎ ཕྱོགས་ཀུན་ཏུ་གང་པོས་ལན་དྲུག་གི་བར་དུ་རྒྱ་མཚོ་ཆེན་པོར་ཞུགས་པ་ལས་གྲུ་བོ་ཆེར་གྲུབ་ནས་སླར་འཁོར་ཏོ་༎ ཞེས་སྒྲ་གྲགས་པ་དང་། མཉན་ཡོད་པའི་ཚོང་པ་དག་ཟོང་ཐོགས་ཏེ་གྲོང་ཁྱེར་སློ་མ་ལྟ་བུར་དོང་ནས་། དེ་དག་ལམ་གྱིས་དུབ་པ་ངལ་སོས་ནས་དེད་དཔོན་གང་ན་བ་དེར་དོང་སྟེ་ལྷགས་ནས་སྨྲས་པ་། དེད་དཔོན་རྒྱ་མཚོ་ཆེན་པོར་བཞུད་དམ་། དེས་སྨྲས་པ་། ཤེས་ལྡན་དག་། ལན་དྲུག་གི་བར་དུ་རྒྱ་མཚོ་ཆེན་པོ་ནས་གྲུ་བོ་ཆེ་གྲུབ་སྟེ་།
སླར་འཁོར་བ་ལས་བདུན་༄༤༣བ་པར་འཇུག་པར་ཁྱེད་ཅག་གིས་མཐོང་བའམ་། ཐོས་པ་འགའ་ཡོད་དམ་། དེ་དག་གིས་སྨྲས་པ་། གང་པོ་། བདག་ཅག་བཤུལ་རིང་པོ་ནས་ཁྱེད་ཀྱི་ཆེད་དུ་ལྷགས་ཏེ་། གལ་ཏེ་མི་འཇུག་ན་། ཁྱོད་ཉིད་ཚད་མ་ཡིན་ནོ་༎ དེས་བསམ་པ་། བདག་ལ་ནི་ནོར་གྱིས་ཅུང་ཟད་ཀྱང་མི་ཆོག་པ་མེད་ན་། འདི་དག་གི་དོན་དུ་འགྲོ་བར་བྱའོ་༎ སྙམ་ནས་། དེ་དེ་རྣམས་དང་ལྷན་ཅིག་ཏུ་རྒྱ་མཚོ་ཆེན་པོར་ཆས་སོ་༎ དེ་དག་གིས་ནམ་ཐོ་རངས་ཀྱི་དུས་སུ་ཆེད་དུ་བརྗོད་པ་དང་། ཕ་རོལ་འགྲོ་བྱེད་དང་། བདེན་པ་མཐོང་བ་དང་། གནས་བརྟན་པའི་ཚིགས་སུ་བཅད་པ་དང་། གནས་བརྟན་མའི་ཚིགས་སུ་བཅད་པ་དང་། རིག་གནས་པའི་ཚིགས་སུ་བཅད་པ་དང་། ཐུབ་པའི་ཚིགས་སུ་བཅད་པ་དང་། དོན་གྱི་ཚོམས་ཀྱི་མདོ་དག་གསང་བསྟོད་དེ་བཏོན་པ་དང་། དེས་དེ་དག་ཐོས་ནས་སྨྲས་པ་། ཤེས་ལྡན་དག་། གླུ་བཟང་པོ་ཞིག་གིས་ལོངས་ཤིག་། དེ་རྣམས་ཀྱིས་སྨྲས་པ་། དེད་དཔོན་། དེ་དག་ནི་། གླུ་མ་ལགས་སོ་༎ འོ་ན་ཅི་། དེ་ནི་། སངས་རྒྱས་ཀྱི་བཀའོ་༎ དེས་། སངས་རྒྱས་ཞེས་བྱ་བའི་སྒྲ་སྔོན་མ་ཐོས་པ་ཐོས་ནས་། བ་སྤུའི་ཁུང་བུ་ཐམས་ཅད་ནས་སྤུ་ཟིང་ཞེས་ཕྱེད་ནས་། གུས་པ་དང་བཅས་པས་དྲིས་པ་། ཤེས་ལྡན་དག་། སངས་རྒྱས་ཞེས་བྱ་བ་དེ་སུ་ཞིག་ཡིན་། དེ་རྣམས་ཀྱིས་སྨྲས་པ་། ཤའཀྱའི་སྲས་། དགེ་སྦྱོང་གོའུ་ཏ་མ་། ཤའཀྱའི་རིགས་ལས་སྐྲ་དང་ཁ་སྤུ་བྲེགས་ནས་གོས་དུར་སྨྲིག་བགོས་ཏེ་། ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་།
དེ་བླ་ན་མེད་པ་༄༤༤ཨ་༌༎ ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ཞིག་ཡོད་དེ་། དེད་དཔོན་། དེ་ནི་སངས་རྒྱས་ཞེས་བགྱིའོ་༎ ཤེས་ལྡན་དག་། བཅོམ་ལྡན་འདས་དེ་། ད་ལྟར་གང་ན་བཞུགས་། དེད་དཔོན་༎ མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་༎ དེས་དེ་སྙིང་ལ་བཟུང་ནས་དེ་རྣམས་དང་ལྷན་ཅིག་རྒྱ་མཚོ་ཆེན་པོར་ཞུགས་ཏེ་གྲུ་བོ་ཆེ་གྲུབ་ནས་སླར་ལྷགས་སོ་༎ དེའི་ཕུ་བོ་འབྱོར་ལེན་གྱིས་བསམ་པ་། འདི་རྒྱ་མཚོ་ཆེན་པོར་འགྲོ་འགྲོ་བས་དུབ་བར་གྱུར་གྱི་། འདིའི་ཁྱིམ་དབུབ་པར་བྱའོ་༎ སྙམ་ནས་། དེས་དེ་ལ་སྨྲས་པ་། ཁྱོད་ཀྱི་དོན་དུ་ཚོང་པ་དང་། ཚོང་དཔོན་གང་གི་བུ་མོ་བླང་པ་ཕུ་བོ་ལ་སྨྲོས་ཤིག་། དེས་སྨྲས་པ་། བདག་འདོད་པ་མི་འཚལ་གྱི་། གལ་ཏེ་གནང་ན་། རབ་ཏུ་འབྱུང་ངོ་༎ དེས་སྨྲས་པ་། གང་གི་ཚེ་བདག་ཅག་ཁྱིམ་གྱི་འཚོ་ནམ་ལ་མ་ཞུགས་པ་དེའི་ཚེ་རབ་ཏུ་མི་འབྱུང་བར་། ད་ཅིའི་ཕྱིར་དུ་རབ་ཏུ་འབྱུང་། དེས་སྨྲས་པ་། དེའི་ཚེ་ནི་། མི་རིགས་ལགས་སོ་༎ ད་ནི་། རིགས་ལགས་སོ་༎ དེས་དེ་གདོན་མི་ཟ་བར་གལ་གྱིས་འཆུ་བར་ཤེས་ནས་། གནང་ངོ་༎ དེས་སྨྲས་པ་། ཕུ་བོ་༎ རྒྱ་མཚོ་ཆེན་པོ་ན་ཉེས་དམིགས་ནི་། མང་ལ་། མནོག་ནི་། ཆུང་ངོ་༎ དེར་འཇུག་པ་ནི་། མང་ལ་། སླར་འཁོར་བ་ནི་། ཉུང་བས་ཁྱོད་ཀྱིས་རྣམ་པ་ཐམས་ཅད་དུ་རྒྱ་མཚོ་ཆེན་པོར་འཇུག་པར་མི་བྱའོ་༎
ཁྱོད་ལ་རིགས་པས་བསྒྲུབས་པའི་༄༤༤བ་ནོར་ཕལ་མོ་ཆེ་ཡོད་ལ་། ཁྱེད་ཀྱི་ནུ་བོ་དག་རིགས་པ་མ་ཡིན་པས་བསྒྲུབས་པ་ཡིན་པས་། གལ་ཏེ་དེ་དག་ན་རེ་། ལྷན་ཅིག་འཁོད་པར་བྱའོ་ཞེས་ཟེར་ན་། འདུག་པར་མི་བྱའོ་༎ ཞེས་སྨྲས་ནས་། རིམ་གྲོ་བ་གཅིག་ཁྲིད་དེ་མཉན་ཡོད་དུ་སོང་སྟེ་། མཉན་ཡོད་ཀྱི་སྐྱེད་མོས་ཚལ་དུ་འདུག་ནས་། ཁྱིམ་བདག་མགོན་མེད་ཟས་སྦྱིན་ལ་འཕྲིན་པ་བཏང་སྟེ་། ཁྱིམ་བདག་། དེད་དཔོན་གང་པོ་ཁྱིམ་བདག་ལྟ་བར་འདོད་ནས་སྐྱེད་མོས་ཚལ་ན་སྡོད་དོ་ཞེས་སྤྲིང་པ་དང་། མགོན་མེད་ཟས་སྦྱིན་གྱིས་བསམ་པ་། གདོན་མི་ཟ་བར་ཆུའི་བཞོན་པས་དུབ་། ད་ནི་། ཐང་གི་བཞོན་པས་འོངས་སོ་སྙམ་མོ་༎ དེ་ནས་དྲིས་པ་། ཀྱེ་ནང་རྗེ་། ཟོང་ཇི་སྙེད་ཅིག་ཁྱེར་། ང་ལ་ཟོང་ག་ལ་ཡོད་། རིམ་གྲོ་བ་དང་གཉིས་སུ་སྟེ་། དེ་དང་བདག་ཏུ་བས་སོ་༎ མགོན་མེད་ཟས་སྦྱིན་གྱིས་བསམ་པ་། གང་བདག་གིས་སྐྱེས་བུ་དམ་པ་དེ་ལ་བཀུར་སྟི་མ་བྱས་པར་ཁྱིམ་དུ་འབོད་པ་ནི་། བདག་རིགས་པ་དང་ལྡན་པ་མ་ཡིན་ནོ་༎ སྙམ་ནས་། དེས་དེ་བཀུར་སྟི་ཆེན་པོས་ཁྱིམ་དུ་བོས་ནས་བསྐུ་མཉེ་བྱས་ཏེ་ཁྲུས་བྱས་ནས་ཟན་བྱིན་ཏེ་དགའ་བའི་གཏམ་བྱས་ཏེ་འདུག་ནས་། མགོན་མེད་ཟས་སྦྱིན་གྱིས་དྲིས་པ་། དེད་དཔོན་། དགོས་པ་ཅི་ཞིག་ལ་འོངས་། ཁྱིམ་བདག་། བདག་ནི་། ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང༏་བསྙེན་པར་རྫོགས་པ་དགེ་སློང་གི་དངོས་པོ་འཚལ་ལོ་༎ དེ་ནས་ཁྱིམ་བདག་མགོན་མེད་ཟས་སྦྱིན་གྱིས་། རོ་སྟོད་བསྟོད་ནས་ལག་པ་ག-ཡས་པ་བརྐྱང་སྟེ་ཆེད་དུ་བརྗོད་པ་། ཀྱེ་མའོ་སངས་རྒྱས་།
༄༤༥ཨ་༌༎ ཀྱེ་མའོ་ཆོས་། ཀྱེ་མའོ་དགེ་འདུན་། ཀྱེ་མའོ་ཆོས་ལེགས་པར་གསུངས་པ་ཉིད་དེ་ལ་ནི་། ད་སྐྱེས་བུ་གཙོ་བོ་འདི་ལྟ་བུ་ཡང་། རང་གི་སྐྱེ་བོ་དང་། གཉེན་བཤེས་ཀྱི་ཚོགས་རྒྱ་ཆེན་པོ་དང་། མཛོད་དང་། བང་མཛོད་རྒྱས་པ་རྣམས་ཀྱང་སྤངས་ནས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོ་འདོད་པར་གྱུར་ཏོ་༎ དེ་ནས་ཁྱིམ་བདག་མགོན་མེད་ཟས་སྦྱིན་གྱིས་། དེད་དཔོན་གང་པོ་ཁྲིད་དེ་། བཅོམ་ལྡན་འདས་གང་ན་པ་དེར་སོང་ངོ་༎ དེའི་ཚེ་བཅོམ་ལྡན་འདས་དགེ་སློང་གི་འཁོར་བརྒྱ་ཕྲག་དུ་མའི་གུང་ལ་བཞུགས་ནས་ཆོས་འཆད་དོ་༎ བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་སྐྱེས་དང་བཅས་ཏེ་འོངས་པ་གཟིགས་སོ་༎ གཟིགས་ནས་ཀྱང་དགེ་སློང་རྣམས་ལ་བཀའ་སྩལ་པ་། དགེ་སློང་དག་། ཁྱིམ་བདག་མགོན་མེད་ཟས་སྦྱིན་སྐྱེས་དང་བཅས་ཏེ་ད་ལྟར་འོང་ངོ་༎ དེ་བཞིན་གཤེགས་པའི་སྐྱེས་ནི་། འདི་ལྟ་བུ་མེད་དེ་། འདི་ལྟ་སྟེ་། འདུལ་བའི་སྐྱེས་བུའོ་༎ དེ་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་དེད་དཔོན་གང་པོ་དང་ལྷན་ཅིག་ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་ནས་། ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཙུན་པ་། དེད་དཔོན་གང་པོ་འདི་།
ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་ཞིང་བསྙེན་༄༤༥བ་པར་རྫོགས་པ་དགེ་སློང་གི་དངོས་པོ་འཚལ་ན་། དེ་བཅོམ་ལྡན་འདས་ཀྱིས་རབ་ཏུ་དབྱུང་བ་དང་། བསྙེན་པར་རྫོགས་པར་མཛད་དུ་གསོལ་། བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཅང་མི་གསུང་བས་གནང་ངོ་༎ དེ་ནས་བཅོམ་ལྡན་འདས་ཀྱིས་དེད་དཔོན་གང་པོ་ལ་བཀའ་སྩལ་པ་། དགེ་སློང་ཚུར་ཤོག་། ཚངས་པར་སྤྱད་པ་སྤྱོད་ཅིག་ཅེས་བཅོམ་ལྡན་འདས་ཀྱིས་བཀའ་སྩལ་བའི་མོད་ཁོ་ནར་དེ་སྐྲ་བྱི་བ་དང་། སྣམ་སྦྱར་གྱོན་པར་གྱུར་ཏེ་། སྐྲ་དང་། ཁ་སྤུ་ཞག་བདུན་སྐྱེས་པ་ཙམ་དང་། ལག་ན་ལྷུང་བཟེད་དང་བྱ་མ་བུམ་ཐོགས་པ་དང་། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏོ་༎ དེ་བཞིན་གཤེགས་པས་ཚུར་ཤོག་གསུངས་པ་ཡིས་༎ སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་༎ མོད་ལ་དབང་པོ་རབ་ཞིར་གནས་གྱུར་ཏེ་༎ སངས་རྒྱས་དགོངས་པས་ལུས་གཟུགས་བཀབ་པར་གྱུར་༎ དེ་ནས་དུས་གཞན་ཞིག་ན་། ཚེ་དང་ལྡན་པ་གང་བོ་བཅོམ་ལྡན་འདས་གང་ན་བ་དེར་སོང་སྟེ་། ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་ནས་། ཚེ་དང་ལྡན་པ་གང་པོས་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཅོམ་ལྡན་འདས་། བཅོམ་ལྡན་འདས་ལས་བདག་གིས་མདོར་བསྡུས་པའི་ཆོས་ཐོས་པ་ཇི་ལྟ་བུས་གཅིག་པུ་དབེན་པ་བག་ཡོད་པ་དང་། རྟུན་པ་དང་ལྡན་ལ་།
བདག་ཉིད་ལ་བདག་ཉིད་གཏོད་ཅིང་༄༤༦ཨ་༌༎ གནས་པར་འགྱུར་བ་དེ་ལྟ་བུའི་ཆོས་མདོར་བསྡུས་པ་ལེགས་པར་བཤད་དུ་གསོལ་། གཅིག་པུ་དབེན་པ་བག་ཡོད་པ་དང་། རྟུན་པ་དང་ལྡན་ལ་བདག་ཉིད་ལ་བདག་ཉིད་གཏོད་ཅིང་གནས་ན་། རིགས་ཀྱི་བུ་དག་། གང་གི་ཕྱིར་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་ཡང་དག་པའི་དད་པ་ཁོ་ནས་ཁྱིམ་ནས་། ཁྱིམ་མ་མཆིས་པར་རབ་ཏུ་འབྱུང་བར་བགྱིད་པ་ཚངས་པར་སྤྱོད་པའི་མཐའ་བླ་ན་མ་མཆིས་པ་དེ་མཐོང་བའི་ཆོས་དེ་ཉིད་ལ་རང་གི་མངོན་པར་ཤེས་པས་མངོན་སུམ་དུ་བགྱིས་ཏེ་བསྒྲུབས་ནས་། བདག་གི་སྐྱེ་བ་ནི་། ཟད་དོ་༎ ཚངས་པར་སྤྱོད་པ་ནི་། སྤྱད་དོ་༎ བྱ་བ་ནི་། བྱས་སོ་༎ སྲིད་པ་འདི་ལས་གཞན་མི་ཤེས་སོ་༎ ཞེས་གོ་བར་བགྱིད་པའོ་༎ དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་གང་པོ་ལ་འདི་སྐད་ཅེས་བཀའ་སྩལ་ཏོ་༎ གང་པོ་། ལེགས་སོ་༎ ལེགས་སོ་༎ གང་པོ་། གང་ཁྱེད་འདི་སྐད་དུ་སྲིད་པ་འདི་ལས་གཞན་མི་ཤེས་སོ་ཞེས་བྱ་བ་ནས་དེ་ལྟ་བུའི་ཆོས་མདོར་བསྡུས་པ་ལེགས་པར་བཤད་དུ་གསོལ་ཞེས་བྱ་བའི་བར་སྨྲ་བ་ནི་ཡང་ལེགས་སོ་ཞེས་བྱ་བ་སྔ་མ་བཞིན་ཏེ་། དེའི་ཕྱིར་རབ་ཏུ་ཉོན་ལ་ཡིད་ལ་ཟུངས་ཤིག་དང་བཤད་དོ༏་༏གང་པོ་།
མིག་གིས་རྣམ་པར་ཤེས་པར་བྱ་བའི་གཟུགས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་ཏུ་ཆགས་པར་འགྱུར་བ་༄༤༦བ་ཡོད་ལ་། དེ་དག་གལ་ཏེ་། དགེ་སློང་གིས་མཐོང་ནས་མངོན་པར་དགའ་བ་དང་། མངོན་པར་བསྟོད་པ་དང་། ལྷག་པར་ཆགས་པ་དང་། ལྷག་པར་ཞེན་ཅིང་གནས་ན་། དེ་དག་ལ་མངོན་པར་དགའ་བ་དང་། མངོན་པར་བསྟོད་པ་དང་། ལྷག་པར་ཆགས་པ་དང་། ལྷག་པར་ཞེན་ཅིང་གནས་པ་དེ་ལ་ཀུན་ཏུ་དགའ་བ་འབྱུང་ངོ་༎ ཀུན་ཏུ་དགའ་བ་ཡོད་ན་། དགའ་བ་དང་ཡིད་བདེ་བར་འགྱུར་རོ་༎ དགའ་བ་དང་ཡིད་བདེ་བ་ཡོད་ན་། ཀུན་ཏུ་ཆགས་པར་འགྱུར་རོ་༎ ཀུན་ཏུ་ཆགས་པ་ཡོད་ན་། ཀུན་ཏུ་སྦྱོར་བར་འགྱུར་ཏེ་། དགའ་བ་དང་། ཀུན་ཏུ་ཆགས་པ་དང་། ཀུན་ཏུ་སྦྱོར་བ་དང་ལྡན་པར་གྱུར་བའི་དགེ་སློང་ནི་། གང་པོ༏་མྱ་ངན་ལས་འདས་པ་ལས་རིང་དུ་གྱུར་པ་ཞེས་བྱའོ་༎ གང་པོ་། རྣ་བས་རྣམ་པར་ཤེས་པར་བྱ་བའི་སྒྲ་དང་། སྣས་རྣམ་པར་ཤེས་པར་བྱ་བའི་དྲི་དང་། ལྕེས་རྣམ་པར་ཤེས་པར་བྱ་བའི་རོ་དང་། ལུས་ཀྱིས་རྣམ་པར་ཤེས་པར་བྱ་བའི་རེག་བྱ་དང་། ཡིད་ཀྱིས་རྣམ་པར་ཤེས་པར་བྱ་བའི་ཆོས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་ཏུ་ཆགས་པར་འགྱུར་བ་རྣམས་ཡོད་ལ་། དེ་དག་གལ་ཏེ་། དགེ་སློང་གིས་ཐོས་ནས་ཞེས་བྱ་བ་ནས་མྱ་ངན་ལས་འདས་པ་ལས་རིང་དུ་གྱུར་པ་ཞེས་བྱའོ་༎ ཞེས་བྱ་བའི་བར་སྔ་མ་བཞིན་ནོ་༎ གང་པོ་། མིག་གིས་རྣམ་པར་ཤེས་པར་བྱ་བའི་གཟུགས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་ཏུ་ཆགས་པར་འགྱུར་བ་ཡོད་ལ་། དེ་དག་གལ་ཏེ་།
དགེ་སློང་གིས་༄༤༧ཨ་༌༎ མཐོང་ནས་མངོན་པར་མི་དགའ་བ་དང་། མངོན་པར་མི་བསྟོད་པ་དང་། ལྷག་པར་མ་ཆགས་པ་དང་། ལྷག་པར་མ་ཞེན་ཅིང་གནས་ན་། དེ་དག་ལ་མངོན་པར་མི་དགའ་བ་དང་། མངོན་པར་མི་བསྟོད་པ་དང་། ལྷག་པར་མ་ཆགས་པ་དང་། ལྷག་པར་མ་ཞེན་པར་གནས་པ་དེ་ལ་ཀུན་ཏུ་དགའ་བ་མི་འབྱུང་ངོ་༎ ཀུན་ཏུ་དགའ་བ་མེད་ན་། དགའ་བ་དང་། ཡིད་བདེ་བ་མེད་པར་འགྱུར་རོ་༎ དགའ་བ་དང་ཡིད་བདེ་བ་མེད་པ་ན་། ཀུན་ཏུ་མ་ཆགས་པར་འགྱུར་རོ་༎ ཀུན་ཏུ་ཆགས་པ་མེད་ན་། ཀུན་ཏུ་སྦྱོར་བ་མེད་པར་འགྱུར་རོ་༎ ཀུན་ཏུ་སྦྱོར་བ་མེད་ན་། དགའ་བ་དང་། ཀུན་ཏུ་ཆགས་པ་དང་། ཀུན་ཏུ་སྦྱོར་བ་དང་མི་ལྡན་པའི་དགེ་སློང་ནི་། གང་པོ་། མྱ་ངན་ལས་འདས་པ་ལ་ཉེ་བར་གྱུར་པ་ཞེས་བྱའོ་༎ གང་པོ་། རྣ་བས་རྣམ་པར་ཤེས་པར་བྱ་བའི་སྒྲ་དང་། སྣས་རྣམ་པར་ཤེས་པར་བྱ་བའི་དྲི་དང་། ལྕེས་རྣམ་པར་ཤེས་པར་བྱ་བའི་རོ་དང་། ལུས་ཀྱིས་རྣམ་པར་ཤེས་པར་བྱ་བའི་རེག་བྱ་དང་། ཡིད་ཀྱིས་རྣམ་པར་ཤེས་པར་བྱ་བའི་ཆོས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་ཏུ་ཆགས་པར་འགྱུར་བ་ཡོད་ལ་། དེ་དག་གལ་ཏེ་། དགེ་སློང་དག་གིས་ཐོས་ནས་ཞེས་བྱ་བ་ནས་། དེ་ནི་། མྱ་ངན་ལས་འདས་པ་ལ་ཉེ་བར་གྱུར་པ་ཞེས་བྱ་བའི་བར་གོང་མ་བཞིན་དུའོ་༎ གང་པོ་། ངས་མདོར་བསྡུས་པའི་གདམས་ངག་འདིས་ཁྱོད་ལ་གདམས་ན་། གང་དུ་གནས་པར་འདོད་།
གང་དུ་གནས་༄༤༧བ་བཅའ་བར་འདོད་། བཙུན་པ་། བཅོམ་ལྡན་འདས་ཀྱིས་མདོར་བསྡུས་པའི་གདམས་ངག་འདིས་བདག་ལ་གདམས་ལགས་པས་། གྲོ་བཞིན་སྐྱེས་གནས་པའི་ཡུལ་གྱི་མཐར་མཆིས་པར་འཚལ་ལགས་སོ་༎ གང་པོ་། གྲོ་བཞིན་སྐྱེས་གནས་པའི་ཡུལ་གྱི་མཐའི་མི་རྣམས་ནི་། གཏུམ་པ་། གཟུ་ལུམས་ཅན་། རྩུབ་པ་། གཤེ་བ་། སྤྲོ་ཐུང་བ་། འཕྱ་བ་ཡིན་ཏེ་། གང་པོ་། གལ་ཏེ་ཁྱོད་ལ་གྲོ་བཞིན་སྐྱེས་གནས་པའི་མཐའི་མི་རྣམས་། མངོན་སུམ་དུ་སྡིག་པ་། ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བྱེད་། ཞེར་འདེབས་པར་བྱེད་། འཕྱ་བར་བྱེད་ན་། དེ་ལ་ཁྱོད་ཇི་སྙམ་དུ་བྱེད་། བཙུན་པ་། གལ་ཏེ་གྲོ་བཞིན་སྐྱེས་གནས་པའི་མཐའི་མི་རྣམས་བདག་ལ་མངོན་སུམ་དུ་སྡིག་པ་། ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བགྱིད་། ཞེར་འདེབས་པར་བགྱིད་། འཕྱ་བར་བགྱིད་ན་། དེ་ལ་། བདག་གིས་འདི་སྙམ་དུ་སེམས་ཏེ་། ཨཨེ་མའོ་༎ གྲོ་བཞིན་སྐྱེས་གནས་པའི་མཐའི་མི་རྣམས་ནི་། རུང་བ་དག་ཡིན་ནོ་༎ ཨཨེ་མའོ་༎ གྲོ་བཞིན་སྐྱེས་གནས་པའི་མཐའི་མི་རྣམས་ནི་། བློ་དང་ལྡན་པ་ཡིན་ཏེ་། དེ་དག་བདག་ལ་སྡིག་པ་། ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བྱེད་། ཞེར་འདེབས་པར་བྱེད་། འཕྱ་བར་བྱེད་ཀྱང་། ལག་པའམ་། བོང་བས་མ་བརྒྱབ་སྙམ་མོ་༎ གང་པོ་། གྲོ་བཞིན་སྐྱེས་གནས་པའི་མཐའི་མི་རྣམས་ནི་། གཏུམ་པ་ཞེས་བྱ་བ་ནས་འཕྱ་བར་བྱེད་པ་ཡིན་ནོ་༎ ཞེས་བྱ་བའི་བར་གོང་མ་བཞིན་ཏེ་།
གང་པོ་། གལ་ཏེ་གྲོ་བཞིན་སྐྱེས་༄༤༨ཨ་༌༎ གནས་པའི་མཐའི་མི་རྣམས་ཀྱིས་དབྱུག་པའམ་། མཚོན་གྱིས་བརྒྱབ་ན་། དེ་ལ་ཁྱོད་ཇི་སྙམ་བྱེད་། བཙུན་པ་། གལ་ཏེ་བདག་ལ་གྲོ་བཞིན་སྐྱེས་གནས་པའི་མཐའི་མི་རྣམས་ཀྱིས་དབྱུག་པ་འམ་། མཚོན་གྱིས་བརྒྱབ་པར་གྱུར་ན་། དེ་ལ་བདག་གིས་འདི་སྙམ་དུ་སེམས་ཏེ་། ཀྱེ་མའོ་༎ གྲོ་བཞིན་སྐྱེས་གནས་པའི་མཐའི་མི་རྣམས་ནི་། རུང་བ་དག་ཡིན་ནོ་༎ ཀྱེ་མའོ་༎ གྲོ་བཞིན་སྐྱེས་གནས་པའི་མཐའི་མི་རྣམས་ནི་། བློ་དང་ལྡན་པ་ཡིན་ཏེ་། དེ་དག་བདག་ལ་དབྱུག་པ་འམ་། མཚོན་གྱིས་བརྒྱབ་ཀྱང་། ཐམས་ཅད་ཀྱི་ཐམས་ཅད་དུ་སྲོག་དང་བྲལ་བར་མི་བྱེད་དོ་སྙམ་མོ་༎ གང་པོ་། གྲོ་བཞིན་སྐྱེས་གནས་པའི་མཐའི་མི་རྣམས་ནི་། གཏུམ་པ་ཞེས་བྱ་བ་ནས་འཕྱ་བར་བྱེད་པ་ཡིན་ནོ་ཞེས་བྱ་བའི་བར་དུ་སྟེ་། གལ་ཏེ་གང་པོ་། གྲོ་བཞིན་སྐྱེས་གནས་པའི་མཐའི་མི་རྣམས་ཀྱིས་ཁྱོད་ཐམས་ཅད་དུ་སྲོག་དང་བྲལ་བར་བྱེད་ན་། དེ་ལ་ཁྱོད་ཇི་སྙམ་བྱེད་། བཙུན་པ་། གལ་ཏེ་བདག་ལ་གྲོ་བཞིན་སྐྱེས་གནས་པའི་མཐའི་མི་རྣམས་ཀྱིས་། ཐམས་ཅད་དུ་སྲོག་དང་བྲལ་བར་བགྱིད་ན་། དེ་ལ་བདག་ཉིད་འདི་སྙམ་དུ་སེམས་ཏེ་། བཅོམ་ལྡན་འདས་ཀྱི་ཉན་ཐོས་ལུས་རྣག་ཅན་འདིས་སྐྱོ་བ་དང་། ངོ་ཚ་དང་། རྣམ་པར་སྨོད་པ་གང་དག་མཚོན་གྱིས་ཀྱང་འདེབས་པར་བྱེད་། དུག་ཀྱང་ཟ་བར་བྱེད་། ཐག་པས་ཀྱང་འགེགས་ཏེ་འཆི་བར་བྱེད་། ག-ཡང་ས་ནས་ཀྱང་མཆོངས་ཏེ་འཆི་བ་ཡོད་ན་།
ཀྱེ་མའོ་༎ གྲོ་བཞིན་སྐྱེས་གནས་༄༤༨བ་པའི་མཐའི་མི་རྣམས་ནི་། རུང་བ་དག་ཡིན་ནོ་༎ ཀྱེ་མའོ་༎ གྲོ་བཞིན་སྐྱེས་གནས་པའི་མཐའི་མི་རྣམས་ནི་། བློ་དང་ལྡན་པ་ཡིན་ཏེ་། དེ་དག་བདག་གི་ལུས་རྣག་ཅན་འདི་ལས་། ཚོགས་ཆུང་དུས་གྲོལ་བར་བྱེད་དོ་སྙམ་བསམ་པར་བགྱིའོ་༎ གང་པོ་། ལེགས་སོ་༎ ལེགས་སོ་༎ གང་པོ་ཁྱོད་། བཟོད་པ་དང་དེས་པ་འདི་དང་ལྡན་པར་གྲོ་བཞིན་སྐྱེས་གནས་པའི་ཡུལ་གྱི་མཐར་གནས་པར་ནུས་པ་ནི་། ཁྱོད་ཀྱང་ལེགས་སོ་༎ གང་པོ་སོང་ལ་། མ་བསྒྲལ་བ་རྣམས་ནི་། སྒྲོལ་ཅིག་། མ་གྲོལ་བ་རྣམས་ནི་། གྲོལ་ཅིག་། དབུགས་མ་ཕྱིན་པ་རྣམས་ནི་། དབུགས་ཕྱུང་ཞིག་། ཡོངས་སུ་མྱ་ངན་ལས་མ་འདས་པ་རྣམས་ནི་། ཡོངས་སུ་མྱ་ངན་ལས་ཟློ་ཞིག་། དེ་ནས་ཚེ་དང་ལྡན་པ་གང་པོ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་ཅིང་རྗེས་སུ་ཡི་རང་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་བཅོམ་ལྡན་འདས་ཀྱི་སྤྱན་སྔ་ནས་སོང་ངོ་༎ དེ་ནས་ཚེ་དང་ལྡན་པ་གང་པོ་དེ་ཉིད་ཀྱི་མཚན་མོ་འདས་ནས་སྔ་དྲོ་ཤམ་ཐབས་བགོས་ཏེ་། ལྷུང་བཟེད་དང་ཆོས་གོས་ཐོགས་ཏེ་མཉན་ཡོད་དུ་བསོད་སྙོམས་ལ་ཞུགས་ཏེ་། མཉན་ཡོད་དུ་བསོད་སྙོམས་ཀྱི་ཟས་ཀྱི་བྱ་བ་བྱས་ནས་། ཟས་ཕྱི་མའི་བསོད་སྙོམས་ལས་སླར་ལོག་སྟེ་། གནས་མལ་ཇི་ལྟར་ལོངས་སྤྱོད་པ་འཁོས་སུ་ཕབ་ནས་ལྷུང་བཟེད་དང་ཆོས་གོས་ཐོགས་ཏེ་། གྲོ་བཞིན་སྐྱེས་གནས་པའི་ཡུལ་གྱི་མཐའ་གང་ན་བ་དེར་ཆས་ཏེ་རིམ་གྱིས་རྒྱུ་ཞིང་སོང་བ་ན་། གྲོ་བཞིན་སྐྱེས་གནས་པའི་ཡུལ་གྱི་མཐར་ཕྱིན་ཏོ་།
དེ་ནས་ཚེ་དང་ལྡན་༄༤༩ཨ་༌༎ པ་གང་པོ་། སྔ་དྲོ་ཤམ་ཐབས་བགོས་། ལྷུང་བཟེད་དང་ཆོས་གོས་ཐོགས་ཏེ་གྲོ་བཞིན་སྐྱེས་གནས་པའི་མཐར་བསོད་སྙོམས་ལ་ཞུགས་པ་། རྔོན་པ་ཞིག་མདའ་གཞུ་ལག་ཏུ་ཐོགས་ཏེ་རི་དབ༹གས་གཤོར་དུ་འགྲོ་བ་དེས་མཐོང་ནས་། དེས་བསམ་པ་། དགེ་སྦྱོང་མགོ་རེག་འདི་མཐོང་བ་ནི་། ཁ་རྗེ་མ་རུང་བར་བྱས་སོ་༎ སྙམ་དུ་བསམ་ནས་། གཞུ་རྣ་དྲུང་དུ་བཀང་སྟེ་། ཚེ་དང་ལྡན་པ་གང་པོ་གང་ན་བ་དེར་བརྒྱུགས་པ་དང་། དེ་ནས་ཚེ་དང་ལྡན་པ་གང་པོས་དེ་མཐོང་ངོ་༎ མཐོང་ནས་ཀྱང་བླ་གོས་བསྙིལ་ཏེ་སྨྲས་པ་། བཞིན་བཟང་། དགང་དཀའ་བ་འདིའི་དོན་དུ་ཞུགས་པས་འདི་ལ་སྣུན་ཅིག་། ཚིགས་སུ་བཅད་དེ་ཡང་སྨྲས་པ་། གང་གི་དོན་དུ་མཁའ་ལ་བྱ་རྒྱུ་རི་དབ༹གས་རྙིས་ཟིན་གྱུར་༎ ག-ཡུལ་ངོར་མདའ་མདུང་མདའ་བོ་ཆེ་ཐོགས་མི་རྣམས་འཆི་འགྱུར་ལ་༎ བཀྲེན་པ་ཉོན་མོངས་ཡུལ་ངན་རྒྱུ་ཞིང་མཆིལ་པས་ཉ་ཟིན་པ་༎ སྡིག་པ་རབ་མང་ལྟོ་འདིར་ཁྱོད་ཀྱིས་ཚམ་རིམས་མདའ་འཕོངས་ཤིག་། དེས་བསམ་པ༏་རབ་ཏུ་བྱུང་བ་འདི་ནི་། འདི་ལྟ་བུའི་བཟོད་པ་དང་། དེས་པ་དང་ལྡན་པ་ཡིན་ནོ་༎ ཅིའི་ཕྱིར་འདི་ལ་མདའ་འཕང་སྙམ་དུ་བསམ་ནས་། དེ་སེམས་མངོན་པར་དད་པར་གྱུར་ཏེ་༎ དེ་ནས་ཚེ་དང་ལྡན་པ་གང་པོས་དེ་ལ་ཆོས་བཤད་དེ་སྐྱབས་སུ་འགྲོ་བ་དང་། བསླབ་པའི་གཞི་རྣམས་ལ་བཞག་པ་དང་། དེས་རི་ཁྲོད་པ་གཞན་ལྔ་བརྒྱ་ནི་། དགེ་བསྙེན་དུ་བྱས་། ལྔ་བརྒྱ་ནི་།
༄༤༩བ་དགེ་བསྙེན་མར་བྱས་ནས་གཙུག་ལག་ཁང་ལྔ་བརྒྱ་རྩིག་ཏུ་བཅུག་སྟེ་། ཁྲི་དང་ཁྲིའུ་དང་། སྟན་ནང་ཚངས་ཅན་དང་། སྔས་ནང་ཚངས་ཅན་དང་། གོར་ཐབས་བརྒྱ་ཕྲག་དུ་མ་འབུལ་དུ་བཅུག་གོ་། ཟླ་བ་གསུམ་པོ་དེ་འདས་པ་དང་། དེས་རིག་པ་གསུམ་ལུས་ཀྱིས་མངོན་སུམ་དུ་བྱས་ནས་དགྲ་བཅོམ་པར་གྱུར་ཏེ་། ཁམས་གསུམ་གྱི་འདོད་ཆགས་དང་བྲལ་བ་ཞེས་བྱ་བ་ནས་དབང་པོ་དང་ཉེ་དབང་པོའི་ལྷ་དང་བཅས་པ་རྣམས་ཀྱིས་མཆོད་པར་བྱ་བ་དང་། རྗེད་པར་བྱ་བ་དང་། མངོན་སུམ་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་དུའོ་༎ ཇི་ཙམ་དུས་གཞན་ཞིག་ན་། ཤིང་གི་རྣ་ཆ་ཅན་གྱི་ནུ་བོ་གཉིས་། ལོངས་སྤྱོད་བསྲབས་ཤིང་ཡོངས་སུ་ཟད་ལ་གཏུགས་པར་གྱུར་ནས་། དེ་གཉིས་ཀྱིས་སྨྲས་པ་། བྱུར་ལྟ་བུ་དེ་། བདག་ཅག་གི་ཁྱིམ་ནས་སོང་གི་། ཚུར་ཤོག་། ལྷན་ཅིག་གནས་པར་བྱའོ་༎ དེས་སྨྲས་པ་། བྱུར་ལྟ་བུ་དེ་གང་ཞིག་ཡིན་། གང་པོ་ཡིན་མོད་། དེ་ནི་། ཁོ་བོའི་ཁྱིམ་ནས་དཔལ་བྱུང་བ་ཡིན་གྱི་། དེ་བྱུར་ལྟ་བུ་ནི་། མ་ཡིན་ནོ་༎ དེ་གཉིས་ཀྱིས་སྨྲས་པ་། དཔལ་ཡང་རུང་། བྱུར་ཡང་རུང་། ཚུར་ཤོག་། ལྷན་ཅིག་ཏུ་གནས་པར་བྱའོ་༎ དེས་སྨྲས་པ་། ཁྱེད་ཅག་གི་ནོར་ནི་། རིགས་པར་བསྒྲུབས་པ་མ་ཡིན་ལ་ཁོ་བོས་ནི་། རིགས་པར་བསྒྲུབས་པ་ཡིན་པས་། ཁྱེད་ཅག་དང་ཁོ་བོ་ལྷན་ཅིག་གནས་པར་མི་བྱའོ་༎ དེ་གཉིས་ཀྱིས་སྨྲས་པ་།
བྲན་མོའི་བུ་དེས་རྒྱ་མཚོ་ཆེན་པོར་ཡང་སོང་ཡང་སོང་ནས་ཁྱོད་ཀྱི་ལོངས་སྤྱོད་༄༥༠ཨ་༌༎ དག་བསྒྲུབས་པ་། ཁྱོད་དེ་ལ་སྤྱོད་པས་རྒྱགས་སུ་ཟད་། ཁྱོད་ཀྱིས་ནི་། རྒྱ་མཚོ་ཆེན་པོར་འཇུག་པར་ག་ལ་ནུས་། དེ་དེ་གཉིས་ལས་ང་རྒྱལ་བཟུང་ནས་། ངེས་བསམ་པ་། བདག་ཀྱང་རྒྱ་མཚོ་ཆེན་པོར་འཇུག་པར་བྱའོ་སྙམ་ནས་ཞེས་བྱ་བ་ནས་རྒྱ་མཚོ་ཆེན་པོར་ཞུགས་སོ་༎ ཞེས་བྱ་བའི་བར་གོང་མ་བཞིན་དུའོ་༎ ཇི་ཙམ་ན་། གྲུ་བོ་ཆེ་དེ་རྗེས་སུ་མཐུན་པའི་རླུང་གིས་ཙནདན་ས་མཆོག་གི་ཚལ་དུ་བདས་སོ་༎ ས་མཁན་གྱིས་སྨྲས་པ་། ཤེས་ལྡན་དག་། ཙནདན་ས་མཆོག་གི་ཚལ་ཞེས་གྲགས་པ་གང་ཡིན་པ་དེ་ནི་། འདི་ཡིན་གྱི་། འདི་ལས་འདོམས་ལ་ལོངས་ཤིག་། དེའི་ཚེ་ན་། ཙནདན་ས་མཆོག་གི་ཚལ་གྱི་དབང་པོ་གནོད་སྦྱིན་དབང་ཕྱུག་ཆེན་པོ་ཞེས་བྱ་བ་ཡིན་ཏེ་། དེ་ཡང་གནོད་སྦྱིན་རྣམས་ཀྱི་གནོད་སྦྱིན་གྱི་མདུན་སར་སོང་ངོ་༎ དེ་ནས་ཙནདན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་གཅོད་པར་བརྩམས་སོ་༎ གནོད་སྦྱིན་མི་དགའ་བ་ཞེས་བྱ་བས་ཙནདན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་གཅོད་པ་མཐོང་ངོ་༎ མཐོང་ནས་ཀྱང་གནོད་སྦྱིན་དབང་ཕྱུག་ཆེན་པོ་གང་ན་བ་དེར་སོང་སྟེ་ཕྱིན་ནས་། གནོད་སྦྱིན་དབང་ཕྱུག་ཆེན་པོ་ལ་འདི་སྐད་ཅེས་སྨྲས་སོ་༎ དཔོན་པོ་མཁྱེན་པར་མཛོད་ཅིག་། ཙནདན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་འགུམ་ན་། ཁྱོད་ཀྱི་འཕྲིན་ལས་སམ་བགྱི་བ་གང་ལགས་པ་དེ་མཛོད་ཅིག་།
དེ་ནས་གནོད་སྦྱིན་དབང་ཕྱུག་ཆེན་པོ་གནོད་སྦྱིན་གྱིས་མདུན་མ་བྱས་ནས་མི་བཟོད་པ་༄༥༠བ་སྐྱེས་ཏེ་། རླུང་ནག་པོ་ཆེན་པོ་འཇིགས་སུ་རུང་བ་བསླངས་ནས་། ཙནདན་ས་མཆོག་གི་ཚལ་གང་ན་བ་དེར་ཆས་སོ་༎ ས་མཁན་གྱིས་སྨྲས་པ་། ཤེས་ལྡན་འཛམ་བུའི་གླིང་པའི་ཚོང་བ་དག་ཉོན་ཅིག་། རླུང་ནག་པོ་ཆེན་པོ་འཇིགས་པ་ཞིག་ཡོད་དོ་༎ ཞེས་གྲགས་པ་གང་ཡིན་པ་དེ་ནི་། འདི་ཡིན་གྱི་། ངོ་ལོན་སོམས་ཤིག་། དེ་ནས་ཚོང་པའི་ཚོགས་དེ་རྣམས་འཇིགས་སྐྲག་། ཕོངས་ཏེ་བ་སྤུའི་ཁུང་བུ་ཐམས་ཅད་ནས་སྤུ་ཟིང་ཞེས་བྱེད་ནས་ལྷ་རྣམས་ལ་གསོལ་བར་བྱེད་པར་རྩོམ་སྟེ་། ཞི་བ་དང་ནི་ཆུ་ལྷ་ལུས་ངན་ནོར་ལྷ་སོགས་༎ ལྷ་མི་ལྟོ་འཕྱེ་གནོད་སྦྱིན་ལྷ་མིན་དབང་པོ་རྣམས་༎ བདག་ཅག་ཤིན་ཏུ་ཉམ་ཐག་འཇིགས་པར་གྱུར་ལགས་ཀྱི་༎ བསྙེངས་བྲལ་དེ་རིང་བདག་ཅག་རྣམས་ཀྱི་མགོན་མཛོད་ཅིག་། མི་རྣམས་ཁ་ཅིག་བདེ་སོགས་ཁྱོད་ལ་འདུད་༎ གཞན་དག་ཚངས་དད་ཁྱབ་འཇུག་ལྷ་ཆེན་དང་། སར་བརྟེན་ཤིང་དང་ཚལ་ལ་བརྟེན་པ་ལ་༎ ཤ་ཟའི་རླུང་གིས་ཟིན་པས་སྐྱབས་ཚོལ་འདུད་༎ ཤིང་གི་རྣ་ཆ་ཅན་སེམས་ལས་ཆུང་ངུས་འདུག་པ་དང་། ཚོང་པ་རྣམས་ཀྱིས་སྨྲས་པ་། དེད་དཔོན་། བདག་ཅག་ནི་། སྡུག་བསྔལ་མི་ཟད་པ་། ཉམ་ང་བར་གྱུར་ན་། ཁྱོད་ཅིའི་ཕྱིར་སེམས་ལས་ཆུང་ངུར་འདུག་། དེས་སྨྲས་པ་། ཤེས་ལྡན་དག་། ཁོ་བོ་ལ་ནུ་བོས་བསྒོ་བ་། ཕུ་བོ་རྒྱ་མཚོ་ཆེན་པོར་ཞུགས་པ་ནི་། གནོག་ཆུང་ལ་ཉེས་དམིགས་མང་བ་སྟེ་། སྲེད་པས་ལྡོངས་པ་ཕལ་ཆེར་འཇུག་ཀྱང་།
སླར་འཁོར་བ་ཉུང་བས་ཁྱོད་ཀྱིས་རྣམ་པ་གང་གིས་ཀྱང་རྒྱ་༄༥༡ཨ་༌༎ མཚོ་ཆེན་པོར་འཇུག་པར་མི་བྱའོ་ཞེས་བསྒོ་བ་ལས་། ཁོ་བོས་དེའི་ཚིག་མ་མཉན་ཏེ་། རྒྱ་མཚོ་ཆེན་པོར་ཞུགས་པས་ད་ཅི་བྱར་ཡང་མེད་དོ་༎ ཁྱོད་ཀྱི་ནུ་བོ་གང་ཡིན་། གང་པོ་ཡིན་ནོ་༎ ཚོང་པའི་ཚོགས་རྣམས་ཀྱིས་སྨྲས་པ་། ཤེས་ལྡན་དག་། འཕགས་པ་གང་པོ་དེ་ནི་། བསོད་ནམས་ཀྱི་མཐུ་ཆེན་པོ་དང་ལྡན་པ་ཡིན་གྱི་། དེ་ཉིད་ལ་བདག་ཅག་སྐྱབས་སུ་འགྲོ་བར་བྱའོ་ཞེས་། དེ་ཐམས་ཅད་ཀྱིས་ཚིག་མཐུན་པར་འདི་སྐད་ཅེས་། འཕགས་པ་གང་པོ་དེ་ལ་ཕྱག་འཚལ་ལོ་༎ འཕགས་པ་གང་པོ་དེ་ལ་ཕྱག་འཚལ་ལོ་༎ ཕྱག་འཚལ་ལོ་༎ ཞེས་སྨྲས་སོ་༎ དེ་ནས་ཚེ་དང་ལྡན་པ་གང་པོ་ལ་མངོན་པར་དགའ་བའི་ལྷ་གང་ཡིན་པ་དེ་དག་ཚེ་དང་ལྡན་པ་གང་པོ་གང་ན་བ་དེར་སོང་སྟེ་ཕྱིན་ནས་། ཚེ་དང་ལྡན་པ་གང་པོ་ལ་འདི་སྐད་ཅེས་སྨྲས་སོ་༎ འཕགས་པ་། ཁྱོད་ཀྱི་གཅེན་ནི་། སྡུག་བསྔལ་མི་ཟད་པ་། ཉམ་ང་བར་གྱུར་གྱི་། དགོངས་སུ་གསོལ་། དེས་བསམ་སྟེ་། དེ་ནས་སེམས་ཇི་ལྟར་མཉམ་པར་གཞག་ན་། གྲོ་བཞིན་སྐྱེས་གནས་པའི་མཐའ་ནས་མི་སྣང་བར་གྱུར་ཏེ་། རྒྱ་མཚོ་ཆེན་པོར་གྲུའི་དངོར་སྐྱིལ་མོ་ཀྲུང་བཅས་ནས་འདུག་པ་དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ་༎ དེ་ནས་རླུང་ནག་པོ་དེ་རི་རབ་ལ་ཕོག་སྟེ་། རྡུགས་པ་བཞིན་དུ་སླར་ལོག་པར་གྱུར་ཏོ་༎ གནོད་སྦྱིན་དབང་ཕྱུག་ཆེན་པོས་བསམ་པ་། སྔོན་ཆད་ནི་།
རླུང་ནག་པོས་གྲུ་གང་ལ་རེག་པ་དེ་ཤིང་བལ་༄༥༡བ་གྱི་འདའ་བུ་བཞིན་འཕངས་པ་དང་། འཇིག་པར་འགྱུར་ན་། ད་རླུང་ནག་པོ་དེ་རི་རབ་ལ་ཕོག་སྟེ་། རྡུགས་པ་བཞིན་དུ་སླར་ལོག་པར་གྱུར་པའི་རྒྱུ་གང་ཡིན་སྙམ་ནས་། ཕན་ཚུན་དུ་བརྟག་པར་བརྩམས་པ་ལས་ཇི་ཙམ་ན་། ཚེ་དང་ལྡན་པ་གང་པོ་གྲུའི་དངོར་སྐྱིལ་མོ་ཀྲུང་བཅས་ནས་འདུག་པ་མཐོང་ངོ་༎ མཐོང་ནས་ཀྱང་དེས་སྨྲས་པ་། འཕགས་པ་གང་པོ་མཐོ་འཚམ་སྟེ་ཅི་བགྱི་། གང་པོས་སྨྲས་པ་། རྒ་བའི་ཆོས་ཅན་ཁྱོད་ཉིད་ཀྱིས་ང་ལ་མཐོ་འཚམ་མམ་། གལ་ཏེ་ངས་འདི་ལྟ་བུའི་ཡོན་ཏན་གྱི་ཚོགས་མ་ཐོབ་པར་གྱུར་ན་། ཁྱོད་ཀྱིས་ངའི་ཕུ་བོ་མིང་ལུས་པར་བྱས་པར་འགྱུར་རོ་༎ དབང་ཕྱུག་ཆེན་པོས་སྨྲས་པ་། འཕགས་པ་། ཙནདན་ས་མཆོག་འདི་ནི་། འཁོར་ལོས་བསྒྱུར་བའི་རྒྱལ་པོའི་དོན་དུ་སྲུང་ལགས་སོ་༎ གང་པོས་སྨྲས་པ༏་དཔོན་པོ་ཇི་སྙམ་དུ་སེམས་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང་། འཁོར་ལོས་བསྒྱུར་བའི་རྒྱལ་པོ་གང་ཆེ་། འཕགས་པ་། ཅི་། བཅོམ་ལྡན་འདས་འཇིག་རྟེན་དུ་བྱུང་ངམ་། བྱུང་ངོ་༎ གལ་ཏེ་དེ་ལྟ་ན་། ད་གང་མ་གང་བ་དེ་ཁོངས་ཤིག་། དེ་ནས་ཚོང་པའི་ཚོགས་དེ་རྣམས་སྲོག་བྱིན་ཏེ་། ཚེ་དང་ལྡན་པ་གང་པོ་ལ་སེམས་མངོན་པར་དད་ནས་གྲུ་དེ་ཙནདན་ས་མཆོག་གིས་བཀང་སྟེ་ཆས་པ་དང་། རིམ་གྱིས་གྲོང་ཁྱེར་སློ་མ་ལྟ་བུར་ཕྱིན་ཏོ་༎ དེ་ནས་གང་པོས་ཕུ་བོ་ལ་སྨྲས་པ་།
གང་གི་མིང་གིས་གྲུ་བོ་ཆེ་གྲུབ་སྟེ་འོངས་པ་༄༥༢ཨ་༌༎ དེ་ནི་། དེ་དབང་པས་ཁྱོད་ཀྱིས་རིན་པོ་ཆེ་ནི་། ཚོང་པ་འདི་རྣམས་ལ་བགོས་ཤིག་། བདག་གིས་ནི་། ཙནདན་ས་མཆོག་འདི་རྣམས་ཀྱིས་བཅོམ་ལྡན་འདས་ཀྱི་ཕྱིར་ཙནདན་གྱི་ཕྲེང་བའི་ཁང་བཟང་རྩིག་གོ་། དེས་ཚོང་པ་དེ་རྣམས་ལ་རིན་པོ་ཆེ་རྣམས་བགོས་སོ་༎ དེ་ནས་གང་པོས་ཙནདན་ས་མཆོག་གི་ཁང་བཟང་ཞིག་རྩིག་པར་བརྩམས་ཏེ་། དེས་བཟོ་བོ་དག་བཀུག་ནས་། སྨྲས་པ་། ཤེས་ལྡན་དག་། ཅི་། ཉི་མ་རེ་རེ་ཞིང་ཀརཤ་པ་ན་ལྔ་བརྒྱད་ལེན་ནམ་། འོན་ཏེ་ཙནདན་ས་མཆོག་གི་ཕྱེ་མ་ཕོ་སུམ་གང་ལེན་། དེ་དག་གིས་སྨྲས་པ༏་འཕགས་པ་། ཙནདན་ས་མཆོག་གི་ཕྱེ་མ་ཕོ་སུམ་གང་འཚལ་ལོ་༎ ཇི་ཙམ་ན་། རིང་པོར་མི་ཐོགས་པར་ཙནདན་གྱི་ཕྲེང་བའི་ཁང་བཟང་བརྩིགས་ཏེ་བྱི་དོར་ཐམས་ཅད་ཟིན་པར་གྱུར་ཏོ༏་༏དེ་ན་ཞོགས་མ་དང་ཕྱེ་མའི་ལྷག་མ་གང་ཡིན་པ་དེ་དག་ཀྱང་བཏགས་ནས་དེ་ཉིད་ལ་ཞལ་ཞལ་དུ་བྱུགས་སོ་༎ དེས་སྤུན་དེ་རྣམས་ཕན་ཚུན་ཐམས་ཅད་བཟོད་པ་གསོལ་དུ་བཅུག་ནས་སྨྲས་པ་། སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་སྤྱན་དྲོངས་ལ་ཞལ་ཟས་གསོལ་ཅིག་། འཕགས་པ་གང་པོ་། བཅོམ་ལྡན་འདས་གང་ན་བཞུགས་། མཉན་ཡོད་ནའོ༏་༏ལམ་ཇི་སྲིད་མཆིས་། མཉན་ཡོད་དུ་དཔག་ཚད་བརྒྱ་ལྷག་ཙམ་མོ་༎ རེ་ཞིག་རྒྱལ་པོ་ལ་བརྟག་པར་བགྱིའོ་༎ དེ་བཞིན་དུ་གྱིས་ཤིག་། དེ་དག་རྒྱལ་པོའི་དྲུང་དུ་དོང་ནས་།
ལྷ་། བདག་༄༥༢བ་ཅག་ནི་། སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ཏེ་ཞལ་ཟས་གསོལ་བར་འཚལ་ན་། ལྷས་བདག་ཅག་ལ་བསྟང་དུ་གསོལ་། རུང་གི་། དེ་བཞིན་དུ་བྱའོ་༎ དེ་ནས་ཚེ་དང་ལྡན་པ་གང་པོ་ཁང་སྟེང་དུ་འཛེགས་ནས་རྒྱལ་བྱེད་ཀྱི་ཚལ་ལོགས་སུ་ཁ་བལྟས་ཏེ་། པུས་མོའི་ལྷ་ང་གཉིས་ས་ལ་བཙུགས་ཏེ་འདུག་ནས་མེ་ཏོག་གིས་གཏོར་། བདུག་པས་བདུགས་ནས་ཁྱིམ་པ་ཞིག་གསེར་གྱི་བྱ་མ་བུམ་འཛིན་དུ་བཅུག་སྟེ་གསོལ་པ་འདེབས་པ་ལ་ཞུགས་པ་། ཚུལ་ཁྲིམས་རྣམ་དག་ཤིན་ཏུ་རྣམ་དག་བློ་༎ ཞལ་ཟས་དུས་སུ་རྟག་ཏུ་དོན་གཟིགས་པ་༎ མགོན་མེད་གྱུར་པ་རབ་ཏུ་གཟིགས་ནས་ནི་༎ ཤིན་ཏུ་ཐུགས་བརྩེར་མཛད་དེ་གཤེགས་པར་གསོལ་༎ དེ་ནས་མེ་ཏོག་དེ་རྣམས་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་། ལྷ་རྣམས་ཀྱི་ལྷའི་མཐུས་མེ་ཏོག་གི་ཁང་བཟང་དུ་བྱས་ཏེ་། རྒྱལ་བུ་རྒྱལ་བྱེད་ཀྱི་ཚལ་དུ་རྒན་རིམ་བཞིན་དུ་གནས་པར་གྱུར་ཏོ་༎ བདུག་པ་ནི་། སྤྲིན་ལྟར་སྤུངས་སོ་༎ ཆུ་ནི་། བེཨེ་དའུརྱའི་ཕུར་མ་ལྟ་བུར་གྱུར་ཏོ་༎ ཚེ་དང་ལྡན་པ་ཀུན་དགའ་བོ་མཚན་མ་ལ་མཁས་པ་ཡིན་པས་ཐལ་མོ་སྦྱར་བ་བྱས་ཏེ་། བཅོམ་ལྡན་འདས་ལ་ཞུས་པ་། བཙུན་པ་། སྤྱན་འདྲེན་པ་གང་ནས་མཆིས་། ཀུན་དགའ་བོ་། གྲོང་ཁྱེར་སློ་མ་ལྟ་བུ་ནས་སོ་༎ བཙུན་པ་། གྲོང་ཁྱེར་སློ་མ་ལྟ་བུར་ཇི་སྲིད་ཅིག་མཆིས་། ཀུན་དགའ་བོ་། དཔག་ཚད་བརྒྱ་ལྷག་ཙམ་ཡོད་ཀྱི་། སོང་ལ་། དགེ་སློང་རྣམས་ལ་ཁྱེད་ཅག་ལས་གང་དང་གང་།
སང་༄༥༣ཨ་༌༎ གྲོང་ཁྱེར་སློ་མ་ལྟ་བུར་སོང་ནས་ཟས་ཟ་བར་སྤྲོ་བས་ཚུལ་ཤིང་ལོངས་ཤིག་ཅེས་སྒོས་ཤིག་། བཙུན་པ་། བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ནས་ཚུལ་ཤིང་བླངས་ཏེ་། བཅོམ་ལྡན་འདས་ཀྱི་སྤྱན་སྔར་འདུག་པ་དང་། བཅོམ་ལྡན་འདས་དང་། དགེ་སློང་གནས་བརྟན་གནས་བརྟན་རྣམས་ཀྱིས་ཚུལ་ཤིང་བླངས་སོ་༎ དེའི་ཚེ་ཡུལ་ཆུ་མིག་ཅན་ན་གནས་པའི་གནས་བརྟན་ཚེ་དང་ལྡན་པ་གང་པོ་ཤེས་རབ་ཀྱིས་རྣམ་པར་གྲོལ་བ་འཁོར་དེ་ཉིད་དུ་འདུས་ཏེ་འདུག་པར་གྱུར་པ་དེས་ཀྱང་ཚུལ་ཤིང་བླང་བར་བརྩམས་པ་དང་། དེ་ལ་ཚེ་དང་ལྡན་པ་ཀུན་དགའ་བོས་སླར་ཚིགས་སུ་བཅད་དེ་སྨྲས་པ་། ཚེ་དང་ལྡན་པ་ཟན་འདི་ནི་༎ ཀོ་ས་ལ་བདག་པོའི་ཕོ་བྲང་ངམ་༎ རབ་སྦྱིན་ཁྱིམ་དང་རི་དབ༹གས་ཀྱི་༎ ཁྱིམ་གྱི་ཟས་ཀྱང་མ་ལགས་སོ་༎ གྲོང་ཁྱེར་སློ་མ་ཞེས་བྱ་བ་༎ དཔག་ཚད་བརྒྱ་ལྷག་མཆིས་པ་དེར་༎ རྫུ་འཕྲུལ་གྱིས་ནི་བཞུད་འཚལ་བས་༎ གང་པོ་ཁྱོད་ནི་མ་གསུངས་བཞུགས་༎ དེ་ཤེས་རབ་ཀྱིས་རྣམ་པར་གྲོལ་བ་ཡིན་གྱི་། དེས་རྫུ་འཕྲུལ་མ་སྐྱེས་པས་དེ་འདི་སྙམ་དུ་སེམས་ཏེ་། གང་གི་ཕྱིར་བདག་གི་ཉོན་མོངས་པའི་ཚོགས་མཐའ་དག་རྩལ་ཅིང་བོར་ལ་སྤངས་ཤིང་སོ་སོར་སྤངས་ན་། བདག་མུ་སྟེགས་ཅན་དང་ཐུན་མོང་བའི་རྫུ་འཕྲུལ་ལ་སྒྱིད་ལུག་གམ་སྙམ་ནས་། དེས་བརྩོན་འགྲུས་ལ་གནས་ཏེ་།
རྫུ་འཕྲུལ་བསྐྱེད་པས་ཇི་༄༥༣བ་སྲིད་ཚེ་དང་ལྡན་པ་ཀུན་དགའ་བོས་གནས་བརྟན་གསུམ་པ་ལ་ཚུལ་ཤིང་མ་བྱིན་པ་དེའི་བར་དུ་དེས་ལག་པ་གླང་པོ་ཆེའི་སྣ་ལྟ་བུ་བརྐྱངས་ནས་ཚུལ་ཤིང་བླངས་ཏེ་། དེ་ནས་ཚིགས་སུ་བཅད་དེ་སྨྲས་པ་། གོའུ་ཏམ་འདི་ནི་མངོན་ཤེས་དྲུག་པོ་ཉིད་༎ གྲགས་པ་དང་ནི་ཐོས་པས་འཐོབ་མིན་ལ་༎ ཚན་གྱི་ཡོན་ཏན་རྣམས་དང་ངག་དང་ནི་༎ ཡིད་སྨོན་ཆེན་པོས་ཀྱང་ནི་མ་ཡིན་གྱི་༎ བདག་འདྲ་ཡོངས་སུ་རྟོགས་པར་བྱེད་པ་རྣམས་༎ རྒ་བས་དར་ཡལ་གྱུར་ཀྱང་ཞི་བ་དང་༎ ཚུལ་ཁྲིམས་ལྷག་མཐོང་སྟོབས་དང་བསམ་གཏན་སྟོབས་༎ རྣམ་པ་དུ་མས་མངོན་ཤེས་དྲུག་ལྡན་འགྱུར༏་༏དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་། དགེ་སློང་དག་། འདི་ནི་། ངའི་དགེ་སློང་རྣམས་ཀྱི་མཆོག་ཡིན་ཏེ་། ངའི་ཉན་ཐོས་མཆོད་པའི་ཚུལ་ཤིང་བླང་བ་ལ་དང་པོ་ཚུལ་ཤིང་ལེན་པ་རྣམས་ཀྱི་ནང་ན་འདི་ལྟ་སྟེ་། ཡུལ་ཆུ་མིག་ཅན་ན་གནས་པའི་གནས་བརྟན་གང་པོ་མཆོག་ཡིན་ནོ་༎ དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ་། ཀུན་དགའ་བོ་སོང་ལ་དགེ་སློང་རྣམས་ལ་། ངས་དགེ་སློང་དག་། ཁྱེད་ཀྱིས་དགེ་བ་མི་སྤྱོམ་པ་དང་། སྡིག་པ་མི་བཅབ་པར་གནས་པར་བྱའོ་༎ ཞེས་བཤད་མོད་ཀྱི་། འོན་ཀྱང་གྲོང་ཁྱེར་དེ་ན་མུ་སྟེགས་པ་རྣམས་གནས་པས་ཁྱེད་ལས་གང་གིས་རྫུ་འཕྲུལ་གང་ཐོབ་པ་དེ་། དེས་གྲོང་ཁྱེར་སློ་མ་ལྟ་བུར་སོང་ལ་ཟན་བཟའ་བར་བྱའོ་༎ ཞེས་སྒོས་ཤིག་།
བཙུན་པ་། བཀའ་༄༥༤ཨ་༌༎ བཞིན་འཚལ་ཞེས་། ཚེ་དང་ལྡན་པ་ཀུན་དགའ་བོས་། བཅོམ་ལྡན་འདས་ལས་ཉན་ནས་དགེ་སློང་རྣམས་ལ་སྨྲས་པ་། ཚེ་དང་ལྡན་པ་དག་། བཅོམ་ལྡན་འདས་ཀྱིས་འདི་སྐད་ཅེས་། ངས་དགེ་སློང་རྣམས་ཀྱིས་དགེ་བ་མི་སྤྱོམ་པ་དང་། སྡིག་པ་མི་བཅབ་པར་གནས་པར་བྱའོ་༎ ཞེས་བཤད་མོད་ཀྱི་ཞེས་བྱ་བ་ནས་སོང་ལ་ཟན་བཟའ་བར་བྱའོ་ཞེས་བྱ་བའི་བར་གོང་མ་བཞིན་དུའོ་༎ རྒྱལ་པོས་གྲོང་ཁྱེར་སློ་མ་ལྟ་བུ་རྡོ་བ་དང་། གསེག་མ་དང་། གྱོ་མོ་རྣམས་སེལ་དུ་བཅུག་སྟེ་། ཙནདན་གྱི་ཆུས་ཆག་ཆག་བཏབ་། དྲི་ཞིམ་པོའི་པོག་ཕོར་སྣ་ཚོགས་བཤམས་། དར་གྱི་ཆུན་འཕྱང་མང་པོ་དཔྱངས་། མེ་ཏོག་སྣ་ཚོགས་ཆལ་བར་བཀྲམ་སྟེ་། དགའ་དགའ་ལྟར་བྱས་སོ་༎ གྲོང་ཁྱེར་སློ་མ་ལྟ་བུ་ལ་སྒོ་བཅོ་བརྒྱད་ཡོད་ལ་། རྒྱལ་པོ་དེ་ལ་ཡང་བུ་བཅུ་བདུན་ཡོད་དེ་། གྲོང་ཁྱེར་གྱི་སྒོ་རེ་རེ་སོ་སོར་རྒྱལ་པོའི་བུ་རྣམས་འབྱོར་པ་མཆོག་དང་བཀོད་དོ་༎ སྒོ་ཆེན་པོར་ནི་། སློ་མ་ལྟ་བུའི་བདག་པོའི་རྒྱལ་པོ་། རྒྱལ་པོའི་འབྱོར་པ་ཆེན་པོ་དང་། ཚེ་དང་ལྡན་པ་གང་པོ་དང་། ཤིང་གི་རྣ་ཆ་ཅན་དང་། རྒྱ་སྐེགས་ཀྱི་རྣ་ཆ་ཅན་དང་། ཞ་ཉེའི་རྣ་ཆ་ཅན་འདུག་གོ་། ཇི་ཙམ་ན་། ལོ་མ་འབྲིམ་པ་དང་། ཤང་ཚེ་འབྲིམ་པ་དང་། སྣོད་སྤྱད་འབྲིམ་པ་དག་རྫུ་འཕྲུལ་གྱིས་ལྷགས་པ་རྒྱལ་པོས་མཐོང་ནས་སྨྲས་པ་། ཅི་། བཙུན་པ་གང་པོ་། བཅོམ་ལྡན་འདས་གཤེགས་སམ་། དེས་སྨྲས་པ་། འདི་དག་ནི་།
ལོ་མ་༄༥༤བ་འབྲིམ་པ་དང་། ཤང་ཚེ་འབྲིམ་པ་དང་། སྣོད་སྤྱད་འབྲིམ་པ་ལགས་ཏེ་། བཅོམ་ལྡན་འདས་མ་ལགས་སོ་༎ ཇི་ཙམ་ན་། དགེ་སློང་གནས་བརྟན་གནས་བརྟན་རྣམས་བསམ་གཏན་ལ་སྙོམས་པར་ཞུགས་པ་རྣམ་པ་དུ་མས་ལྷགས་པ་དང་། རྒྱལ་པོས་ཡང་དྲིས་པ་། ཅི་། བཙུན་པ་གང་པོ་། བཅོམ་ལྡན་འདས་གཤེགས་སམ་། དེས་སྨྲས་པ་། མ་ལགས་ཏེ་། འདི་དག་ནི་། དགེ་སློང་གནས་བརྟན་གནས་བརྟན་རྣམས་བསམ་གཏན་ལ་སྙོམས་པར་ཞུགས་པ་། རྣམ་པ་དུ་མས་ལྷགས་པ་ལགས་སོ་༎ དེ་ནས་དགེ་བསྙེན་ཞིག་གིས་ཚིགས་སུ་བཅད་དེ་སྨྲས་པ་། ཁ་ཅིག་སེང་གེ་སྟག་དང་གླང་པོ་ཆེ་རྟ་ཀླུ་དང་ཁྱུ་མཆོག་བཟང་པོ་བཅིབས་༎ ཁ་ཅིག་རིན་ཆེན་གཞལ་མེད་ཁང་དང་རི་དང་ཤིང་མཛེས་ཤིང་རྟ་འབར་ལ་བརྟེན་༎ གཞན་དག་ནམ་མཁའི་ངོས་ལས་ཆུ་འཛིན་གློག་གི་ཕྲེང་བས་བརྒྱན་པ་ལྟ་བུར་ནི་༎ རབ་ཏུ་དགྱེས་བཞིན་ལྷ་ཡི་ཕོ་བྲང་ལྟ་བུར་རྫུ་འཕྲུལ་དག་གིས་གཤེགས་པར་བརྩོན་༎ ཁ་ཅིག་ས་བརྟོལ་གྱེན་དུ་འབྱུང་༎ ཁ་ཅིག་ནམ་མཁའི་དཀྱིལ་ནས་འབབ་༎ ཁ་ཅིག་སྟན་ལས་སྤྲུལ་པར་བྱེད་༎ རྫུ་འཕྲུལ་ལྡན་པའི་མཐུ་ལ་ལྟོས་༎ དེ་ནས་བཅོམ་ལྡན་འདས་ཀྱིས་གཙུག་ལག་ཁང་གི་ཕྱི་རོལ་ཏུ་ཞབས་གཉིས་བཀྲུས་ཏེ་། གཙུག་ལག་ཁང་དུ་ཞུགས་ནས་གདན་བཤམས་པ་ཉིད་ལ་བཞུགས་ཏེ་། སྐུ་དྲང་པོར་བསྲང་ནས་དགོངས་པ་མངོན་དུ་ཕྱོགས་པར་བཞག་གོ་། ཇི་ཙམ་ན་།
བཅོམ་ལྡན་འདས་ཀྱིས་མངོན་པར་འདུ་བྱེད་པ་༄༥༥ཨ་༌༎ དང་བཅས་པའི་ཞབས་ཀྱིས་དྲི་གཙང་ཁང་དུ་བཞག་པ་ན་། ས་རྣམ་པ་དྲུག་ཏུ་ག-ཡོས་པར་གྱུར་ཏེ་། ས་ཆེན་པོ་འདི་ག-ཡོས་། རབ་ཏུ་ག-ཡོས་། ཀུན་ཏུ་ག-ཡོས་ཀུན་ཏུ་རབ་ཏུ་ག-ཡོས་སོ་༎ ཆེམ་ཆེམ་། རབ་ཏུ་ཆེམ་ཆེམ་། ཀུན་ཏུ་རབ་ཏུ་ཆེམ་ཆེམ་སྟེ་། ཤར་ཕྱོགས་མཐོ་ན་། ནུབ་ཕྱོགས་དམའ། ནུབ་ཕྱོགས་མཐོ་ན་། ཤར་ཕྱོགས་དམ་༎ ལྷོ་ཕྱོགས་མཐོ་ན་། བྱང་ཕྱོགས་དམའ། བྱང་ཕྱོགས་མཐོ་ན་། ལྷོ་ཕྱོགས་དམའ། མཐའ་མཐོ་ན་། དབུས་དམའ། དབུས་མཐོ་ན་། མཐའ་དམའ་འོ་༎ རྒྱལ་པོས་ཚེ་དང་ལྡན་པ་གང་པོ་ལ་དྲིས་པ་། འཕགས་པ་གང་པོ་། འདི་ཅི་ཞིག་ལགས་། དེས་སྨྲས་པ་། བཅོམ་ལྡན་འདས་ཀྱིས་མངོན་པར་འདུ་བྱེད་པ་དང་བཅས་པའི་ཞབས་ཀྱིས་དྲི་གཙང་ཁང་དུ་བཞག་པ་དེས་ན་། ས་རྣམ་པ་དྲུག་ཏུ་ག-ཡོས་པར་གྱུར་པ་ལགས་སོ་༎ དེ་ནས་བཅོམ་ལྡན་འདས་ཀྱིས་གསེར་གྱི་འོད་ཟེར་གྱི་ཁ་དོག་ལྟ་བུའི་འོད་བཀྱེ་སྟེ་། དེས་འཛམ་བུའི་གླིང་གསེར་ཞུན་མ་ལྟ་བུར་སྣང་བར་གྱུར་ཏོ་༎ ཡང་རྒྱལ་པོ་ངོ་མཚར་དུ་གྱུར་པས་མིག་ཕྱེ་ནས་དྲིས་པ་། འཕགས་པ་གང་པོ་། འདི་ཅི་ལགས་། དེས་སྨྲས་པ་། རྒྱལ་པོ་ཆེན་པོ་། བཅོམ་ལྡན་འདས་ཀྱིས་གསེར་གྱི་ཁ་དོག་ལྟ་བུའི་འོད་ཟེར་བཀྱེ་བ་ལགས་སོ༏༏་༏༏འདུལ་བ་གཞི་། བམ་པོ་ཉི་ཤུ་ལྔ་པ་། དེ་ནས་བཅོམ་ལྡན་འདས་དུལ་བ་འཁོར་དུལ་བ་། ཞི་བ་འཁོར་ཞི་བ་།
དགྲ་བཅོམ་པ་ལྔ་བརྒྱ་དང་ཐབས་ཅིག་ཏུ་སློ་མ་ལྟ་༄༥༥བ་བུར་གཤེགས་སོ་༎ དེ་ནས་རྒྱལ་བུ་རྒྱལ་བྱེད་ཀྱི་ཚལ་ན་གནས་པའི་ལྷ་དེས་བ་ཀུ་ལའི་ཡལ་ག་ཞིག་བླངས་ཏེ་། བཅོམ་ལྡན་འདས་ལ་གྲིབ་མ་བྱེད་ཅིང་རྗེས་བཞིན་རྗེས་བཞིན་དུ་སོང་བ་དང་། བཅོམ་ལྡན་འདས་ཀྱིས་དེའི་བསམ་པ་དང་། བག་ལ་ཉལ་བ་དང་། ཁམས་དང་། རང་བཞིན་མཁྱེན་ནས་དེ་དང་མཐུན་པའི་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ་། ཐོས་ནས་ལྷ་དེ་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་། རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་པར་གྱུར་ཏོ་༎ ཇི་ཙམ་ན་ཕྱོགས་གཞན་ཞིག་ན་། ཡུགས་ས་མོ་ལྔ་བརྒྱ་ཙམ་གནས་པ་དེ་དག་གིས་། སངས་རྒྱས་བཅོམ་ལྡན་འདས་སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཀུན་ནས་བརྒྱན་པ་། དཔེ་བྱད་བཟང་པོ་བརྒྱད་ཅུས་མཛེས་པར་བྱས་པ་། འོད་འདོམ་གང་གིས་བརྒྱན་པ་། ཉི་མ་སྟོང་བས་ལྷག་པའི་འོད་མངའ་བ་། རིན་པོ་ཆེའི་རི་བོ་འགྲོ་བ་ལྟ་བུར་ཀུན་ནས་བཟང་བ་མཐོང་ངོ་༎ མཐོང་མ་ཐག་ཏུ་ཡང་དེ་རྣམས་བཅོམ་ལྡན་འདས་ལ་སེམས་དང་བ་ཆེན་པོ་སྐྱེས་སོ་༎ འདི་ནི་ཆོས་ཉིད་ཡིན་ཏེ་། ཇི་ལྟར་དགེ་བའི་རྩ་བ་བསགས་པའི་རྒྱུ་ཅན་གྱི་སེམས་ཅན་གྱིས་དང་པོར་སངས་རྒྱས་མཐོང་བ་ལྟར་ལོ་བཅུ་གཉིས་སུ་ཞི་གནས་ཀྱི་སེམས་གོམས་པར་བྱས་པ་དང་། བུ་མེད་པས་བུ་རྙེད་པ་དང་། དབུལ་པོས་གཏེར་མཐོང་བ་དང་།
རྒྱལ་སྲིད་ལ་མངོན་པར་དགའ་བ་རྒྱལ་སྲིད་ཀྱི་དབང་༄༥༦ཨ་༌༎ ཕྱུག་ཐོབ་པ་ནི་། དེ་ལྟར་ཉམས་དགའ་བ་སྐྱེད་པ་མ་ཡིན་ནོ་༎ དེ་ནས་བཅོམ་ལྡན་འདས་ཀྱིས་། དེ་རྣམས་ཀྱི་གདུལ་བའི་དུས་ལ་གཟིགས་ནས་། དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་སོ་༎ དེ་རྣམས་ཀྱིས་ཀྱང་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་། ཕྱོགས་གཅིག་ཏུ་འདུག་གོ་། དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་བསམ་པ་དང་། བག་ལ་ཉལ་དང་། ཁམས་དང་རང་བཞིན་མཁྱེན་ནས་ཞེས་བྱ་བ་ནས་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་སོ་ཞེས་བྱ་བའི་བར་གོང་མ་བཞིན་དུའོ་༎ དེ་རྣམས་ཀྱིས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པས་ཆེད་དུ་བརྗོད་པ་། བཙུན་པ་། བདག་ཅག་ལ་འདི་ལྟ་བུ་ནི་། མས་མ་བགྱིས་། ཕས་མ་ལགས་། རྒྱལ་པོས་མ་ལགས་། ལྷས་མ་ལགས་། སྡུག་པས་མ་ལགས་། རང་གི་སྐྱེ་བོ་དང་གཉེན་གྱི་ཚོགས་ཀྱིས་མ་ལགས་། སྔོན་གྱི་འདས་པས་མ་ལགས་། དགེ་སྦྱོང་དང་བྲམ་ཟེས་མ་ལགས་པ་གང་ལགས་། བཅོམ་ལྡན་འདས་ཀྱིས་བདག་ཅག་ལ་མཛད་དེ་། ཁྲག་དང་མཆི་མའི་རྒྱ་མཚོ་ནི་། བསྐམས་། རུས་པའི་རི་བོ་ལས་ནི་། བསྒྲལ་། ངན་སོང་གི་སྒོ་ནི་། བཀུམ་ཐར་པ་དང་མཐོ་རིས་ཀྱི་སྒོ་ནི་། ཕྱེ་ནས་བདག་ཅག་ལྷ་དང་མི་རྣམས་སུ་ནི་བཀོད་དེ་། བཙུན་པ་། བདག་ཅག་འཕགས་སོ་༎ མངོན་པར་འཕགས་སོ་༎
བདག་ཅག་བཅོམ་ལྡན་འདས་དང་། ཆོས་༄༥༦བ་དང་། དགེ་སློང་གི་དགེ་འདུན་ལ་སྐྱབས་སུ་མཆིས་ལགས་ཀྱི་། བདག་ཅག་དགེ་བསྙེན་དུ་གཟུང་དུ་གསོལ་། དེ་དག་སྟན་ལས་ལངས་ཏེ་། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་ནས་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ ཀྱེ་མ་བཅོམ་ལྡན་འདས་། བདག་ཅག་ལ་ཅུང་ཟད་ཅིག་སྩོལ་ཅིག་དང་། དེ་ལ་བདག་ཅག་བགྱི་བ་དག་བགྱིའོ་༎ དེ་ནས་བཅོམ་ལྡན་འདས་ཀྱིས་རྫུ་འཕྲུལ་གྱིས་དབུ་སྐྲ་དང་སེན་མོ་བྲེགས་ཏེ་བྱིན་ནོ་༎ དེ་དག་གིས་། བཅོམ་ལྡན་འདས་ཀྱི་དབུ་སྐྲ་དང་སེན་མོའི་མཆོད་རྟེན་ཞིག་བརྩིགས་སོ་༎ དེ་ནས་རྒྱལ་བུ་རྒྱལ་བྱེད་ཀྱི་ཚལ་ན་གནས་པའི་ལྷ་གང་ཡིན་པ་དེས་། མཆོད་རྟེན་དེའི་འཁོར་སར་བ་ཀུ་ལའི་ཡལ་ག་དེ་བསྐྱེད་དེ་། བཅོམ་ལྡན་འདས་ལ་གསོལ་པ་། བཅོམ་ལྡན་འདས་། བདག་ནི་། མཆོད་རྟེན་འདི་ལ་བགྱི་བ་བགྱིད་ཅིང་མཆིས་སོ་༎ ཞེས་དེ་དེ་ཉིད་ན་གནས་སོ་༎ དེ་ལ་ཁ་ཅིག་གིས་ནི་། ཡུགས་ས་མོའི་མཆོད་རྟེན་ནོ་ཞེས་བྱ་བར་ཤེས་སོ་༎ ཁ་ཅིག་གིས་ནི་། བ་ཀུ་ལའི་འཁོར་ས་ཞེས་བྱ་བར་ཤེས་ཏེ་། མཆོད་རྟེན་ལ་ཕྱག་བྱེད་པའི་དགེ་སློང་དག་ད་དུང་ཡང་ཕྱག་བྱེད་དོ་༎ བཅོམ་ལྡན་འདས་གཤེགས་པ་དང་། ཇི་ཙམ་ན་བསྟི་གནས་གཞན་ཞིག་ན་དྲང་སྲོང་ལྔ་བརྒྱ་གནས་ཏེ་། དེ་དག་གིས་ནི་། བསྟི་གནས་དེ་མེ་ཏོག་དང་། འབྲས་བུ་དང་། ཆུ་ཕུན་སུམ་ཚོགས་པས་། དེ་དག་དེས་རྒྱ་གས་ནས་ཅི་ཡང་མི་སེམས་སོ་༎ དེ་ནས་བཅོམ་ལྡན་འདས་ཀྱིས་དེ་རྣམས་ཀྱི་གདུལ་བའི་དུས་ལ་གཟིགས་ནས་།
༄༥༧ཨ་༌༎ བསྟི་གནས་དེར་གཤེགས་ཏེ་བྱོན་པ་དང་། རྫུ་འཕྲུལ་གྱིས་བསྟི་གནས་དེའི་མེ་ཏོག་དང་འབྲས་བུ་ནི་། བརླག་། ཆུ་ནི་། བསྐམས་། ནེའུ་གསིང་རྣམས་ནི་། རློགས་འདུག་གནས་དག་ནི་། བརྟིབ་བོ་༎ དེ་ནས་དྲང་སྲོང་དེ་དག་ལག་པ་འགྲམ་པར་གཏད་ནས་སེམས་ཁོང་དུ་ཆུད་ཅིང་འདུག་གོ་། དེ་ནས་བཅོམ་ལྡན་འདས་ཀྱིས་བཀའ་སྩལ་པ་། ཅིའི་ཕྱིར་སེམས་ཁོང་དུ་ཆུད་ཅིང་འདུག་། དེ་རྣམས་ཀྱིས་གསོལ་པ་། བཅོམ་ལྡན་འདས་། བསོད་ནམས་ཀྱི་ཞིང་རྐང་གཉིས་ཁྱོད་འདིར་གཤེགས་ནས་བདག་ཅག་ནི་། གནས་སྐབས་འདི་འདྲ་བར་གྱུར་ཏོ་༎ བཅོམ་ལྡན་འདས་ཀྱིས་བཀའ་སྩལ་པ་། དྲང་སྲོང་དག་། བསྟི་གནས་མེ་ཏོག་དང་། འབྲས་བུ་དང་། ཆུ་ཕུན་སུམ་ཚོགས་པ་ཅི་སྟེ་མ་རུང་། ཇི་སྔོན་གྱི་ཇི་ལྟ་བ་དེ་བཞིན་དུ་བྱའམ་། བཅོམ་ལྡན་འདས་། མཛད་དུ་གསོལ་། དེ་ནས་བཅོམ་ལྡན་འདས་ཀྱིས་རྫུ་འཕྲུལ་བརྟུལ་བ་དང་། སྔོན་གྱི་ཇི་ལྟ་བ་བཞིན་དུ་གྱུར་ཏོ་༎ དེ་ནས་དེ་དག་མཆོག་ཏུ་ཡ་མཚན་དུ་གྱུར་ནས་། བཅོམ་ལྡན་ལ་སེམས་མངོན་པར་དད་པ་སྐྱེས་སོ་༎ དེ་ནས་བཅོམ་ལྡན་འདས་ཀྱིས་། དྲང་སྲོང་ལྔ་བརྒྱ་པོ་དེ་དག་གི་བསམ་པ་དང་། བག་ལ་ཉལ་དང་། ཁམས་དང་རང་བཞིན་མཁྱེན་ནས་། དེ་དང་མཐུན་པའི་ཆོས་བཤད་པ་མཛད་དེ་། དེ་ཐོས་ནས་དེ་དག་གིས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ཏེ་། རྫུ་འཕྲུལ་མངོན་པར་བསྒྲུབས་ནས་།
དེ་ནས་བཅོམ་ལྡན་འདས་གང་ན་བ་དེ་ལོགས་༄༥༧བ་སུ་ཐལ་མོ་སྦྱར་བ་བཏུད་དེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཙུན་པ་། བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་བ་། དངོས་པོ་འཐོབ་པ་ལྟ་ན་། བཅོམ་ལྡན་འདས་ཀྱི་སྤྱན་སྔར་བདག་ཅག་ཚངས་པར་སྤྱོད་པ་སྤྱད་པར་བགྱིའོ་༎ དེ་ནས་བཅོམ་ལྡན་འདས་ཀྱིས་། དེ་དག་ལ་དགེ་སློང་ཚུར་ཤོག་། ཚངས་པར་སྤྱད་པ་སྤྱོད་ཅིག་ཅེས་། བཅོམ་ལྡན་འདས་ཀྱིས་བཀའ་སྩལ་པའི་མོད་ལ་སྐྲ་དང་ཁ་སྤུ་བྱི་བ་དང་སྣམ་སྦྱར་གྱོན་པར་གྱུར་ཏེ་། ལག་ན་ལྷུང་བཟེད་དང་བྱ་མ་བུམ་ཐོགས་པ་དང་། སྐྲ་དང་ཁ་སྤུ་ཞག་བདུན་སྐྱེས་པ་ཙམ་དང་། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏོ་༎ དེ་བཞིན་གཤེགས་པས་ཚུར་ཤོག་བཀའ་སྩལ་པས་༎ སྐྲ་བྱི་སྣམ་སྦྱར་གྱོན་པའི་ལུས་ལྡན་ཞིང་༎ མོད་ལ་དབང་པོ་རབ་ཞིར་གནས་གྱུར་ཏེ་༎ སངས་རྒྱས་དགོངས་པས་ལུས་གཟུགས་བཀའ་བར་གྱུར་༎ དེ་དག་གིས་འབད་པ་དང་བཅས་པས་བརྩོན་འགྲུས་བརྩམས་པས་། འཁོར་བའི་འཁོར་ལོ་ཆ་ལྔ་པ་ག-ཡོ་བ་དང་། མི་ག-ཡོ་བ་འདི་ཉིད་རིག་སྟེ་། འདུ་བྱེད་ཀྱི་རྣམ་པ་ཐམས་ཅད་ཅེས་བྱ་བ་ནས་མངོན་དུ་སྨྲ་བར་བྱ་བར་གྱུར་ཏོ་ཞེས་བྱ་བའི་བར་གོང་མ་བཞིན་དུའོ་༎ དེ་དག་ལ་འདོམས་པར་བྱེད་པའི་དྲང་སྲོང་གང་ཡིན་པ་དེས་གསོལ་པ་། བཅོམ་ལྡན་འདས་། བདག་གི་ཆ་བྱད་འདིས་སྐྱེ་བོའི་ཚོགས་ཆེན་པོ་བསླུས་པ་དེ་དག་ཇེ་དད་པ་སྐྱེས་པར་བགྱིས་ལ་སླད་ཀྱིས་རབ་ཏུ་དབྱུང་བར་བགྱིའོ་༎
དེ་༄༥༨ཨ་༌༎ ནས་བཅོམ་ལྡན་འདས་དྲང་སྲོང་ལྔ་བརྒྱ་དང་། སྔོན་གྱི་དགེ་སློང་རྣམས་ཀྱིས་ཟླ་བ་ཁམ་པ་ལྟ་བུར་བསྐོར་ནས་དེ་ཉིད་རྫུ་འཕྲུལ་གྱིས་སྟེང་གི་ནམ་མཁའ་ལ་གཤེགས་ཏེ་། རིམ་གྱིས་གཏུན་རི་ལ་བྱོན་ཏོ་༎ དེའི་ཚེ་གཏུན་རི་ལ་དྲང་སྲོང་ཤིང་གོས་ཅན་ཞེས་བྱ་བ་ཞིག་གནས་ཏེ་། དྲང་སྲོང་དེས་བཅོམ་ལྡན་འདས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཀུན་ནས་བརྒྱན་པ་ཞེས་བྱ་བ་ནས་ཀུན་ནས་མཛེས་པ་རྒྱང་རིང་པོ་ཁོ་ན་ནས་མཐོང་ངོ་༎ ཞེས་བྱ་བའི་བར་གོང་མ་བཞིན་དུའོ་༎ མཐོང་མ་ཐག་ཏུ་དེ་བཅོམ་ལྡན་འདས་ལ་སེམས་མངོན་པར་དད་པར་གྱུར་ཏེ་། དེ་དད་པ་སྐྱེས་ནས་བསམ་པ་། མ་ལ་བདག་རི་ལས་བབས་ཏེ་། བཅོམ་ལྡན་འདས་བལྟ་ཞིང་འགྲོར་ནི་བཅོམ་ལྡན་འདས་གདུལ་བ་ལ་གཟིགས་པས་འདས་པར་འགྱུར་གྱི་། མ་ལ་བདག་ཉིད་མཆོང་བར་བྱའོ་༎ སྙམ་ནས་། དེ་རི་ལས་བདག་ཉིད་མཆོངས་པ་དང་། སངས་རྒྱས་བཅོམ་ལྡན་འདས་རྣམས་ནི་། བསྙེལ་བ་མི་མངའ་བའི་ཆོས་ཅན་ཡིན་པས་། བཅོམ་ལྡན་འདས་ཀྱི་རྫུ་འཕྲུལ་གྱིས་བླངས་སོ་༎ དེ་ནས་བཅོམ་ལྡན་འདས་ཀྱིས་། དེའི་བསམ་པ་དང་། བག་ལ་ཉལ་བ་དང་། ཁམས་དང་རང་བཞིན་མཁྱེན་ནས་དེ་དང་མཐུན་པའི་ཆོས་བཤད་པ་མཛད་དེ་། དེ་ཐོས་ནས་ཤིང་གོས་ཅན་གྱིས་ཕྱིར་མི་འོང་བའི་འབྲས་བུ་མངོན་སུམ་དུ་བྱས་ཏེ་རྫུ་འཕྲུལ་མངོན་པར་བསྒྲུབས་ནས་། དེ་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎
༄༥༨བ་བཙུན་པ་། བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བ་དང་། བསྙེན་པར་རྫོགས་པ་དགེ་སློང་གི་དངོས་པོ་འཐོབ་པ་ལྟ་ན་ཞེས་བྱ་བ་ནས་། བཅོམ་ལྡན་འདས་ཀྱིས་། དགེ་སློང་ཚུར་ཤོག་ཅེས་བྱ་བས་རབ་ཏུ་བྱུང་ངོ་༎ ཞེས་བྱ་བ་དང་། སངས་རྒྱས་དགོངས་པས་ལུས་གཟུགས་བཀབ་པར་གྱུར་༎ ཅེས་བྱ་བའི་བར་གོང་མ་བཞིན་དུའོ་༎ དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ་། དགེ་སློང་དག་། ངའི་དགེ་སློང་དད་པས་རྣམ་པར་གྲོལ་བ་རྣམས་ཀྱི་མཆོག་ནི་། འདི་ཡིན་ཏེ་། འདི་ལྟ་སྟེ་། དགེ་སློང་ཤིང་གོས་ཅན་ནོ་༎ དེ་ནས་བཅོམ་ལྡན་འདས་དགེ་སློང་སྟོང་གིས་ཡོངས་སུ་བསྐོར་ཏེ་། ཆོ་འཕྲུལ་རྣམ་པ་སྣ་ཚོགས་མཛད་ཅིང་གྲོང་ཁྱེར་སློ་མ་ལྟ་བུར་གཤེགས་སོ་༎ བཅོམ་ལྡན་འདས་ཀྱིས་དགོངས་པ་། གལ་ཏེ་སྒོ་གཅིག་ནས་ཞུགས་ན་། གཞན་དག་གཞན་དུ་སེམས་པར་འགྱུར་བས་། མ་ལ་ང་རྫུ་འཕྲུལ་ཁོ་ནས་འཇུག་པར་བྱའོ་༎ སྙམ་ནས་། དེ་ནས་རྫུ་འཕྲུལ་གྱིས་སྟེང་གི་ནམ་མཁའ་ལས་གྲོང་ཁྱེར་སློ་མ་ལྟ་བུའི་དབུས་སུ་གཤེགས་སོ་༎ དེ་ནས་སློ་མ་ལྟ་བུའི་བདག་པོ་རྒྱལ་པོ་དང་། ཚེ་དང་ལྡན་པ་གང་པོ་དང་། ཤིང་གི་རྣ་ཆ་ཅན་དང་། རྒྱ་སྐེགས་ཀྱི་རྣ་ཆ་ཅན་དང་། ཞ་ཉེའི་རྣ་ཆ་ཅན་དང་། རྒྱལ་པོའི་སྲས་བཅུ་བདུན་པོ་དེ་དག་ཀྱང་རང་རང་གི་འཁོར་དང་སྲོག་ཆགས་བརྒྱ་སྟོང་ཕྲག་དུ་མ་བཅོམ་ལྡན་འདས་གང་ན་བ་དེར་སོང་ངོ་༎
དེ་ནས་བཅོམ་ལྡན་འདས་སྲོག་ཆགས་བརྒྱ་སྟོང་ཕྲག་དུ་མས་ཞམ་རིང་བྱས་ཤིང་ཙནདན་གྱི་ཕྲེང་བའི་༄༥༩ཨ་༌༎ ཁང་བཟང་གང་ན་བ་དེར་གཤེགས་ཏེ་། བྱོན་ནས་དགེ་སློང་གི་དགེ་འདུན་གྱི་གུང་ལ་གདན་བཤམས་པ་ཉིད་ལ་བཞུགས་ཏེ་། སྐྱེ་བོའི་ཚོགས་ཆེན་པོ་དེས་བཅོམ་ལྡན་འདས་མ་མཐོང་ངོ་༎ ཙནདན་གྱི་ཕྲེང་བའི་ཁང་བཟང་ཞིག་ལ་ཐུག་པ་དང་། བཅོམ་ལྡན་འདས་ཀྱིས་དགོངས་པ་། གལ་ཏེ་ཙནདན་གྱི་ཕྲེང་བའི་ཁང་བཟང་ཞིག་པར་གྱུར་ན་། སྦྱིན་བདག་རྣམས་ཀྱི་བསོད་ནམས་ཀྱི་བར་ཆད་དུ་འགྱུར་གྱི་། མ་ལ་ངས་འདི་ཤེལ་གྱི་རང་བཞིན་དུ་སྤྲུལ་པར་བྱའོ་༎ སྙམ་ནས་། བཅོམ་ལྡན་འདས་ཀྱིས་། དེ་ཇི་ལྟར་སྐྱེ་བོའི་ཚོགས་དེས་སངས་རྒྱས་ཀྱི་སྐུ་སྒྲིབ་པ་མེད་པར་མཐོང་བར་འགྱུར་བར་ཤེལ་གྱི་རང་བཞིན་དུ་སྤྲུལ་ཏོ་༎ དེ་ནས་འཁོར་དེ་དག་གི་བསམ་པ་དང་། བག་ལ་ཉལ་དང་། ཁམས་དང་རང་བཞིན་མཁྱེན་ནས་དེ་དང་འདྲ་བའི་ཆོས་བཤད་པ་མཛད་དེ་། དེ་ཐོས་ནས་སྲོག་ཆགས་བརྒྱ་སྟོང་ཕྲག་དུ་མས་ཁྱད་པར་ཆེན་པོ་དག་རྟོགས་ཏེ་། ཁ་ཅིག་གིས་ནི་། ཐར་པའི་ཆ་དང་མཐུན་པའི་དགེ་བའི་རྩ་བ་བསྐྱེད་། ཁ་ཅིག་གིས་ནི་། ངེས་པར་འབྱེད་པའི་ཆ་དང་མཐུན་པ་། ཁ་ཅིག་གིས་ནི་། རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱས་། ཁ་ཅིག་གིས་ནི་། ལྷན་གཅིག་ཕྱིར་འོང་བའི་འབྲས་བུ་། ཁ་ཅིག་གིས་ནི་། ཕྱིར་མི་འོང་བའི་འབྲས་བུ་། ཁ་ཅིག་གིས་ནི་། རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་དགྲ་བཅོམ་པ་མངོན་སུམ་དུ་བྱས་། ཁ་ཅིག་གིས་ནི་། ཉན་ཐོས་ཀྱི་བྱང་ཆུབ་ཏུ་སེམས་བསྐྱེད་།
ཁ་ཅིག་གིས་༄༥༩བ་ནི༏་རང་སངས་རྒྱས་ཀྱི་བྱང་ཆུབ་ཏུའོ་༎ ཁ་ཅིག་གིས་ནི་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུའོ་༎ འཁོར་དེ་ཕལ་ཆེར་སངས་རྒྱས་ལ་གཞོལ་བ་དང་། ཆོས་ལ་འབབ་པ་དང་། དགེ་འདུན་ལ་བབ་པར་བཀོད་དོ་༎ དེ་ནས་ཤིང་གི་རྣ་ཆ་ཅན་དང་། རྒྱ་སྐེགས་ཀྱི་རྣ་ཆ་ཅན་དང་། ཞ་ཉེའི་རྣ་ཆ་ཅན་གྱིས་། གཙང་ཞིང་བསོད་པའི་བཟའ་བ་དང་། བཅའ་བ་དག་སྟ་གོན་བྱས་ནས་གདན་བཤམས་ཏེ་། ནོར་བུའི་ཆུ་སྣོད་བཞག་ནས་། བཅོམ་ལྡན་འདས་ལ་སྤྱན་འདྲེན་གྱིས་དུས་ཚོད་གསོལ་པ་། བཙུན་པ་། གདུགས་ཚོད་ལགས་ཤིང་མཆིས་ན་། བཅོམ་ལྡན་འདས་ད་དེའི་དུས་ལ་བབ་པར་དགོངས་སུ་གསོལ་། དེའི་ཚེ་ཀླུའི་རྒྱལ་པོ་ནག་པོ་དང་། གོཨོ་ཏ་མ་ཞེས་བྱ་བ་རྒྱ་མཚོ་ཆེན་པོ་ན་གནས་པ་དེ་གཉིས་ཀྱིས་བསམ་པ་། བཅོམ་ལྡན་འདས་གྲོང་ཁྱེར་སློ་མ་ལྟ་བུ་ན་ཆོས་འཆད་ཀྱི་དོང་ནས་མཉན་པར་བྱའོ་སྙམ་མོ་༎ དེ་ནས་དེ་གཉིས་ཀླུ་ལྔ་བརྒྱའི་འཁོར་དང་གྲོང་ཁྱེར་སློ་མ་ལྟ་བུར་ཆུ་བོ་ལྔ་བརྒྱ་ཕབ་ནས་ཆས་སོ་༎ སངས་རྒྱས་བཅོམ་ལྡན་འདས་རྣམས་ནི་བསྙེལ་བ་མི་མངའ་བའི་ཆོས་ཅན་ཡིན་པས་། བཅོམ་ལྡན་འདས་ཀྱིས་དགོངས་པ་། ཀླུའི་རྒྱལ་པོ་ནག་པོ་དང་གེ་ཏ་མ་འདི་གཉིས་གལ་ཏེ་གྲོང་ཁྱེར་སློ་མ་ལྟ་བུར་འོངས་པར་གྱུར་ན་། ཡུལ་ཕུང་པར་བྱེད་པར་འགྱུར་རོ་སྙམ་ནས་། དེ་ནས་བཅོམ་ལྡན་འདས་ཀྱིས་། ཚེ་དང་ལྡན་པ་མོའུ་འགལ་གྱི་བུ་ཆེན་པོ་ལ་བཀའ་སྩལ་པ་། མོའུ་འགལ་གྱི་བུ་།
དེ་བཞིན་གཤེགས་པའི་རིངས་པའི་བསོད་སྙོམས་༄༦༠ཨ་༌༎ ལོངས་ཤིག་། མོའུ་འགལ་གྱི་བུ་། དེ་ཅིའི་ཕྱིར་ཞེ་ན་། རིངས་པའི་བསོད་སྙོམས་ནི་། ལྔ་སྟེ་། ལྔ་གང་ཞེ་ན་། གློ་བུར་བ་དང་། འགྲོ་བར་ཆས་པ་དང་། ནད་པ་དང་། ནད་ག-ཡོག་དང་། དགེ་བསྐོས་སོ་༎ སྐབས་འདིར་ནི་། བཅོམ་ལྡན་འདས་དགེ་བསྐོས་སུ་དགོངས་ཏེ་། བཅོམ་ལྡན་འདས་རྫུ་འཕྲུལ་གྱིས་དེ་ཉིད་ནས་སྟེང་གི་ནམ་མཁའ་ལས་གཤེགས་སོ་༎ བཅོམ་ལྡན་འདས་དང་མོའུ་འགལ་གྱི་བུ་གཉིས་། ཀླུའི་རྒྱལ་པོ་ནག་པོ་དང་། གོའུ་ཏ་མ་གང་ན་བ་དེར་གཤེགས་ཏེ་བྱོན་ནས་བཀའ་སྩལ་པ་། ཀླུའི་དབང་པོ་། གྲོང་ཁྱེར་སློ་མ་ལྟ་བུ་ལ་སོམས་ལ་། ཡུལ་ཕུང་པར་མ་བྱ་ཞིག་། དེ་གཉིས་ཀྱིས་གསོལ་པ་། བཙུན་པ་། བདག་ཅག་གང་སྲོག་ཆགས་གྲོག་སྦུར་ལ་ཡང་གནོད་པ་མི་བགྱིད་པ་དེ་ལྟ་བུའི་དད་པས་མཆིས་ན་། སློ་མ་ལྟ་བུ་ན་གནས་པའི་སྐྱེ་བོའི་ཚོགས་ལ་ལྟ་སྨོས་ཀྱང་ཅི་འཚལ་། དེ་ནས་བཅོམ་ལྡན་འདས་ཀྱིས་། ཀླུའི་རྒྱལ་པོ་ནག་པོ་དང་གོའུ་ཏ་མ་ལ་དེ་ལྟ་བུའི་ཆོས་བཤད་པ་མཛད་དེ་། དེ་ཐོས་ནས་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་སོང་ཞིང་བསླབ་པའི་གཞི་རྣམས་བཟུང་ངོ་༎ བཅོམ་ལྡན་འདས་ཀྱིས་ཞལ་ཟས་གསོལ་བའི་མཛད་པ་བརྩམས་པ་དང་། ཀླུ་རེ་རེ་ནས་བསམ་པ་། ཀྱེ་མའོ་༎ བཅོམ་ལྡན་འདས་ལ་བདག་གིས་ཆུའི་བཏུང་བ་གསོལ་ལོ་སྙམ་མོ་༎ བཅོམ་ལྡན་འདས་ཀྱིས་དགོངས་པ་།
༄༦༠བ་གལ་ཏེ་གཅིག་གི་ཆུ་གསོལ་ན་ནི་། དེས་ན་གཞན་དག་གཞན་དུ་སེམས་པར་འགྱུར་བས་ཐབས་ཤིག་བཤམ་པར་བྱའོ་༎ སྙམ་དུ་དགོངས་ནས་། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མོའུ་འགལ་གྱི་བུ་ཆེན་པོ་ལ་བཀའ་སྩལ་པ་། མོའུ་འགལ་གྱི་བུ་སོང་ལ་། གང་ན་ཆུ་བོ་ལྔ་བརྒྱ་འདྲེས་པ་དེ་ལས་ཆུས་ལྷུང་བཟེད་ཁོངས་ལ་ཁྱེར་ཏེ་ཤོག་ཅིག་། བཙུན་པ་། བཀའ་བཞིན་འཚལ་། ཞེས་ཚེ་དང་ལྡན་པ་མོའུ་འགལ་གྱི་བུ་ཆེན་པོས་། བཅོམ་ལྡན་འདས་ཀྱི་ལྟར་མཉན་ནས་གང་དུ་ཆུ་བོ་ལྔ་བརྒྱ་འདྲེས་པ་དེ་ནས་ཅུས་ལྷུང་བཟེད་བཀང་ནས་ཁྱེར་ཏེ་། བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་། བཅོམ་ལྡན་འདས་ལ་ལྷུང་བཟེད་བཀང་བའི་ཆུ་ཕུལ་བ་དང་། བཅོམ་ལྡན་འདས་ཀྱིས་བཞེས་ཏེ་གསོལ་ལོ་༎ ཚེ་དང་ལྡན་པ་མོའུ་འགལ་གྱི་བུ་ཆེན་པོས་བསམ་པ་། བཅོམ་ལྡན་འདས་ཀྱིས་སྔོན་བཀའ་སྩལ་པ་། དགེ་སློང་དག་། ཕ་དང་མས་ནི་། བུ་གསོས་། བསྲིངས་བསྐྱེད་དེ་ནུ་མས་བསྣུན་། འཛམ་བུའི་གླིང་གི་ཚོགས་སྟོན་པར་བྱེད་པ་ཡིན་པས་ཤིན་ཏུ་དགའ་བ་བྱེད་པ་སྟེ་། བུས་། ཕྲག་པ་གཅིག་ལ་ནི་མ་བཞག་། གཅིག་ཤོས་ལ་ནི་ཕ་བཞག་ནས་ལོ་བརྒྱ་ཚང་བར་ཁུར་དུ་ཐོགས་སམ་། ས་ཆེན་པོ་འདིའི་ནོར་བུ་དང་། མུ་ཏིག་དང་། བེཨེདའུརྱ་དང་། མན་ཤེལ་དང་། བྱི་རུ་དང་། དངུལ་དང་། གསེར་དང་། རྡོའི་སྙིང་པོ་དང་། སྤུག་དང་། པདམ་རའ་ག་དང་། དུང་ག-ཡས་སུ་འཁྱིལ་བ་སྟེ་།
དེ་ལྟ་བུའི་དབང་ཕྱུག་ལ་བདག་པོར་བཅུག་ཀྱང་བུས་༄༦༡ཨ་༌༎ ཕ་མ་ལ་དེ་ཙམ་གྱིས་ཕན་ཐོགས་པའམ་། ལན་ལོན་པར་མི་འགྱུར་གྱི་། གང་གིས་། ཕ་མ་དད་པ་མེད་པ་དད་པ་ཕུན་སུམ་ཚོགས་པ་ཡང་དག་པར་འཛིན་དུ་འཇུག་ལ་། འདུལ་ཞིང་འཛུད་དེ་། སོ་སོར་འགོད་པར་བྱེད་པ་དང་། ཚུལ་ཁྲིམས་འཆལ་བ་ཚུལ་ཁྲིམས་ཕུན་སུམ་ཚོགས་པ་དང་། སེར་སྣ་ཅན་གཏོང་བ་ཕུན་སུམ་ཚོགས་པ་དང་། ཤེས་རབ་འཆལ་བ་ཤེས་རབ་ཕུན་སུམ་ཚོགས་པ་ཡང་དག་པར་འཛིན་དུ་འཇུག་ལ་། འདུལ་ཞིང་འཛུད་དེ་། སོ་སོར་འགོད་པར་བྱེད་ན་། དེ་ཙམ་གྱིས་། བུས་ཕ་དང་མ་ལ་ཕན་ཐོགས་པ་དང་ལན་ལོན་པ་ཡིན་ནོ་༎ ཞེས་གསུངས་ན་། བདག་གིས་ནི་། མ་ལ་ལན་ཅི་ཡང་མ་ལོན་གྱི་། མ་ལ་བདག་གིས་བདག་གི་མ་གང་དུ་སྐྱེས་པ་བསམ་མོ་སྙམ་ནས་། བསམ་པ་ལ་ཞུགས་པ་དང་། འཇིག་རྟེན་གྱི་ཁམས་འོད་ཟེར་ཅན་དུ་སྐྱེས་པར་མཐོང་ངོ་༎ དེས་ན་། དེ་སུས་གདུལ་བ་ཡིན་པར་བརྟགས་ནས་། བཅོམ་ལྡན་འདས་ཀྱིས་ཡིན་པར་མཐོང་ནས་། དེ་འདི་སྙམ་དུ་སེམས་ཏེ་། བདག་ལམ་རིང་པོ་ནས་འདིར་འོངས་པས་། ཅི་ནས་ཀྱང་བདག་གིས་བཅོམ་ལྡན་འདས་ལ་དོན་འདི་གསོལ་ལོ་སྙམ་ནས་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཙུན་པ་། བཅོམ་ལྡན་འདས་ཀྱིས་། སྔོན་དགེ་སློང་དག་། ཕ་དང་མ་ནི་། བུ་ལ་ཤིན་ཏུ་དགའ་བ་བྱེད་པ་ཡིན་ནོ་ཞེས་གསུངས་ན་།
བདག་གི་མ་འཇིག་རྟེན་གྱི་ཁམས་འོད་ཟེར་ཅན་དུ་སྐྱེས་༄༦༡བ་ཏེ༏་དེ་ཡང་བཅོམ་ལྡན་འདས་ཀྱིས་འདུལ་བར་འགྱུར་བ་ལགས་ན་། བཅོམ་ལྡན་འདས་ཀྱིས་ཐུགས་བརྩེ་བ་ཉེ་བར་བཟུང་སྟེ་འདུལ་བར་གསོལ་། བཅོམ་ལྡན་འདས་ཀྱིས་བཀའ་སྩལ་པ་། མོའུ་འགལ་གྱི་བུ་། སུའི་རྫུ་འཕྲུལ་གྱིས་འདོང་། བཅོམ་ལྡན་འདས་། བདག་གིའོ་༎ དེ་ནས་བཅོམ་ལྡན་འདས་དང་། ཚེ་དང་ལྡན་པ་མོའུ་འགལ་གྱི་བུ་ཆེན་པོ་རི་རབ་ཀྱི་རྩེ་མོ་ལ་གོམ་པ་པོར་ཞིང་གཤེགས་པ་དང་། ཞག་བདུན་གྱིས་འཇིག་རྟེན་གྱི་ཁམས་འོད་ཟེར་ཅན་དུ་བྱོན་ཏོ་༎ བུ་མོ་བཟང་མོ་དེས་། ཚེ་དང་ལྡན་པ་མོའུ་འགལ་གྱི་བུ་རྒྱང་རིང་པོ་ཁོ་ན་ནས་མཐོང་ངོ་༎ མཐོང་ནས་ཀྱང་དགའ་བ་དང་བཅས་པས་དེའི་དྲུང་དུ་སོང་སྟེ་སྨྲས་པ་། ཀྱེ་མའོ་༎ ཡུན་རིང་པོ་ཞིག་ལོན་ནས་བུ་མཐོང་ངོ་༎ ཀྱེ་མའོ་༎ ཡུན་རིང་མོ་རིང་མོ་ཞིག་ལོན་ནས་བུ་མཐོང་ངོ་༎ དེ་ནས་སྐྱེ་བོའི་ཚོགས་ཆེན་པོས་སྨྲས་པ་། ཤེས་ལྡན་དག་། རབ་ཏུ་བྱུང་བ་འདི་ནི་། རྒན་ན་། ཇི་ལྟར་བུ་མོ་འདི་། དེའི་མ་ཡིན་། ཚེ་དང་ལྡན་པ་མོའུ་འགལ་གྱི་བུ་ཆེན་པོས་སྨྲས་པ་། ཤེས་ལྡན་དག་། ཁོ་བོའི་ལུས་འདི་འདིས་བསྐྱེད་དེ་། དེས་ན་ཁོ་བོའི་མ་ཡིན་ནོ་༎ དེ་ནས་བཅོམ་ལྡན་འདས་ཀྱིས་བུ་མོ་བཟང་མོ་དེའི་བསམ་པ་དང་། བག་ལ་ཉལ་བ་དང་། ཁམས་དང་རང་བཞིན་མཁྱེན་ནས་། དེ་དང་མཐུན་པར་འཕགས་པའི་བདེན་པ་བཞི་རྟོགས་པར་འགྱུར་བའི་ཆོས་བཤད་པ་མཛད་དེ་། དེ་ཐོས་ནས་བུ་མོ་བཟང་མོ་དེས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་།
རྒྱུན་དུ་ཞུགས་པའི་འབྲས་བུ་༄༦༢ཨ་༌༎ མངོན་སུམ་དུ་བྱས་ཏེ་། དེས་བདེན་པ་མཐོང་ནས་ལན་གསུམ་དུ་ཆེད་དུ་བརྗོད་པ་ཆེད་དུ་བརྗོད་དོ་༎ ཞེས་བྱ་བ་ནས་ལྷ་དང་མི་རྣམས་སུ་རབ་ཏུ་བཞག་ཅེས་བྱ་བའི་བར་གོང་མ་བཞིན་ནོ་༎ ཡང་སྨྲས་པ་། ཉེས་པ་མང་པོར་ལྡན་པས་མི་བཟད་པའི་༎ ངན་སོང་ལམ་ནི་ཁྱོད་ཀྱི་མཐུས་བཅད་དོ་༎ མཐོ་རིས་འགྲོ་བ་བསོད་ནམས་བཟང་ལྡན་ཕྱེ་༎ མྱ་ངན་འདས་པའི་ལམ་ཡང་བདག་གིས་ཐོབ་༎ ཁྱོད་ལ་བརྟེན་ནས་ཤིན་ཏུ་རྣམ་དག་མིག་། ཉེས་དང་བྲལ་བས་དག་པ་དེང་འདིར་ཐོབ་༎ འཕགས་པ་དགྱེས་པའི་གོ་འཕང་ཞི་ཐོབ་ནས་༎ སྡུག་བསྔལ་རྒྱ་མཚོའི་ཕ་རོལ་བདག་གིས་བརྒལ་༎ འགྲོ་བར་ལྷ་མིན་ལྷ་དང་མིས་མཆོད་པ་༎ སྐྱེ་རྒ་འཆི་དང་ན་དང་རྣམ་བྲལ་བ་༎ སྲིད་པ་སྟོང་དུ་རྙེད་པར་རབ་དཀའ་བ་༎ ཐུབ་པ་ཁྱོད་མཐོང་དེང་འདིར་འབྲས་བུར་བཅས་༎ བཙུན་པ་། བདག་ནི་། འཕགས་ཤིང་མངོན་པར་འཕགས་ཏེ་། བདག་བཅོམ་ལྡན་འདས་དང་། ཆོས་དང་། དགེ་འདུན་ལ་སྐྱབས་སུ་མཆི་ལགས་ཀྱི་། དགེ་བསྙེན་དུ་གཟུང་དུ་གསོལ་། དེང་སླན་ཆད་ཇི་སྲིད་འཚོའི་བར་དུ་བསམ་པ་ཐག་པས་སྐྱབས་སུ་མཆི་བར་མངོན་པར་སྤྲོ་ལགས་སོ་༎ བཅོམ་ལྡན་འདས་མོའུ་འགལ་གྱི་བུ་ཆེན་པོ་དང་ཐབས་ཅིག་ཏུ་དེང་བསོད་སྙོམས་སྦྱོར་ཞིང་མཆིས་ན་། གནང་བར་མཛད་དུ་གསོལ་། བཅོམ་ལྡན་འདས་ཀྱིས་། བུ་མོ་བཟང་པོ་དེ་ལ་ཅང་མི་གསུང་བས་གནང་ངོ་༎
དེ་ནས་བུ་མོ་བཟང་མོས་བཅོམ་ལྡན་འདས་ཀྱིས་གནང་བར་རིག་༄༦༢བ་སྟེ་། བཅོམ་ལྡན་འདས་དང་། ཚེ་དང་ལྡན་པ་མོའུ་འགལ་གྱི་བུ་ཆེན་པོ་གདན་ལ་བདེ་བར་བཞུགས་པར་རིག་ནས་། གཙང་ཞིང་བསོད་པའི་བཟའ་བ་དང་། བཅའ་བ་དག་རང་གི་ལག་ནས་སྟོབ་ཅིང་ཚིམ་པར་བྱེད་དེ་། རྣམ་གྲངས་དུ་མར་གཙང་ཞིང་བསོད་པའི་བཟའ་བ་དང་། བཅའ་བ་དག་། རང་གི་ལག་ནས་བསྟབས་ཤིང་ཚིམ་པར་བྱས་སོ་༎ བཅོམ་ལྡན་འདས་ཀྱིས་གསོལ་ཟིན་ནས་། ཕྱག་གཉིས་བཅབས་ཏེ་ལྷུང་བཟེད་གྱུ་བར་རིག་ནས་། སྟན་དམའ་བ་ཞིག་བླངས་ཏེ་། བཅོམ་ལྡན་འདས་ཀྱི་སྤྱན་སྔར་བཏིང་ནས་ཆོས་མཉན་པའི་ཕྱིར་འདུག་པ་དང་། དེ་ལ་བཅོམ་ལྡན་འདས་ཀྱིས་ཆོས་བཤད་དོ་༎ བཅོམ་ལྡན་འདས་ཀྱི་ལྷུང་བཟེད་ཚེ་དང་ལྡན་པ་མོའུ་འགལ་གྱི་བུ་ཆེན་པོས་བླངས་ཏེ་འཁྲུ་བར་བྱེད་པ་ན་། བཅོམ་ལྡན་འདས་ཀྱིས་བཀའ་སྩལ་པ་། མོའུ་འགལ་གྱིས་བུ་། འདོང་ངམ་། བཅོམ་ལྡན་འདས་། གཤེགས་སོ་༎ སུའི་རྫུ་འཕྲུལ་གྱིས་། བཅོམ་ལྡན་འདས་ཀྱིའོ་༎ གལ་ཏེ་དེ་ལྟ་ན་། རྒྱལ་བྱེད་ཀྱི་ཚལ་སོམས་ཤིག་། བཅོམ་ལྡན་འདས་། འོ་སྐོལ་བྱོན་ལགས་སམ་། མོའུ་འགལ་གྱི་བུ་། ཡུ་བུ་ཕྱིན་ཟིན་ཏོ་༎ དེ་ནས་ངོ་མཚར་དུ་དད་པའི་ཡིད་ཀྱིས་གསོལ་བ་། བཅོམ་ལྡན་འདས་། རྫུ་འཕྲུལ་འདིའི་མིང་ཅི་ལགས་། མོའུ་འགལ་གྱི་བུ་ཡིད་མགྱོགས་ཡིན་ནོ་༎ བཙུན་པ་། སངས་རྒྱས་ཀྱི་ཆོས་ཟབ་མོ་དེ་ལྟ་བུ་ནི་། བདག་གི་གློ་བར་མ་ཆུད་དོ་༎ གལ་ཏེ་བདག་གིས་གློ་བར་ཆུད་པར་གྱུར་ན་།
བདག་གི་ལུས་ཏིལ་གྱི་ཕྱེ་མ་ལྟར་བགྱིས་ཀྱང་བླ་ན་༄༦༣ཨ་༌༎ མེད་པ་ཡང་དག་པར་རྫོགས་པའི་བྱང་ཆུབ་ཀྱི་སེམས་ལས་ཕྱིར་མི་ལྡོག་པར་འགྱུར་བ་ཞིག་ན་། ད་ནི་། ཤིང་ཚིག་པ་བཞིན་ཅིར་བགྱིར་ཡང་མ་མཆིས་སོ་༎ དགེ་སློང་རྣམས་ཐེ་ཚོམ་སྐྱེས་ཏེ་། ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ་། བཙུན་པ་། ཚེ་དང་ལྡན་པ་གང་པོས་ལས་ཅི་ཞིག་བགྱིས་ན་། ལས་དེའི་རྣམ་པར་སྨིན་པས་ཕྱུག་པ་། ནོར་མང་བ་། ལོངས་སྤྱོད་ཆེ་བའི་རིགས་སུ་སྐྱེས་ལགས་། ལས་ཅི་ཞིག་བགྱིས་ན་། དེས་བྲན་མོའི་མངལ་དུ་སྐྱེས་ཤིང་རབ་ཏུ་བྱུང་ནས་ཉོན་མོངས་པ་ཐམས་ཅད་སྤངས་ཏེ་། དགྲ་བཅོམ་པ་མངོན་སུམ་དུ་བགྱིས་ལགས་། བཅོམ་ལྡན་འདས་ཀྱིས་བཀའ་སྩལ་པ་། དགེ་སློང་དག་། གང་པོ་ཉིད་ཀྱིས་ལས་ཚོགས་རྙེད་པ་། རྐྱེན་ཡོངས་སུ་བསྒྱུར་བ་། འོད་པ་བཞིན་དུ་ཉེ་བར་གནས་པ་། གདོན་མི་ཟ་བར་འབྱུང་བར་འགྱུར་བ་དག་བྱས་ཤིང་བསགས་པས་། གང་པོས་ལས་བྱས་ཤིང་བསགས་པ་དག་གཞན་སུ་ཞིག་གིས་སོ་སོར་མྱོང་བར་འགྱུར་། དགེ་སློང་དག་། ལས་བྱས་ཤིང་བསགས་པ་དག་ནི་། ཕྱི་རོལ་གྱི་སའི་ཁམས་ལ་རྣམ་པར་སྨིན་པར་མི་འགྱུར་། ཆུའི་ཁམས་ལ་མི་འགྱུར་། མེའི་ཁམས་ལ་མི་འགྱུར་། རླུང་གི་ཁམས་ལ་མི་འགྱུར་གྱི་། འདི་ལྟར་། ལས་དགེ་བ་དང་མི་དགེ་བ་བྱས་ཤིང་བསགས་པ་དག་ནི་། ཟིན་པའི་ཕུང་པོ་དང་། ཁམས་དང་། སྐྱེ་མཆེད་དག་ལ་རྣམ་པར་སྨིན་པར་འགྱུར་ཏེ་། ལས་རྣམས་བསྐལ་པ་བརྒྱར་ཡང་ནི་༎
ཆུད་མི་ཟ་བའང་ཚོགས་༄༦༣བ་དང་དུས་༎ རྙེད་ནས་ལུས་ཅན་རྣམས་ལ་ནི་༎ འབྲས་བུ་དག་ཏུ་འགྱུར་བ་ཉིད་༎ དགེ་སློང་དག་། སྔོན་བྱུང་བ་བསྐལ་བ་བཟང་པོ་འདི་ཉིད་ལ་སྐྱེ་རྒུའི་ཚེ་ལོ་ཉི་ཁྲི་ཐུབ་པ་ན་། སྟོན་པ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་། བདེ་བར་གཤེགས་པ་འཇིག་རྟེན་མཁྱེན་པ་། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ་། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་འོད་སྲུང་ཞེས་བྱ་བ་འཇིག་རྟེན་དུ་བྱུང་སྟེ་། དེ་གྲོང་ཁྱེར་ཝའ་ར་ནའ་སིར་ཉེ་བར་བརྟེན་ཅིང་བཞུགས་སོ་༎ དེའི་བསྟན་པ་ལ་འདི་རབ་ཏུ་བྱུང་ནས་སྡེ་སྣོད་གསུམ་པར་གྱུར་ཏེ་། ཆོས་བཞིན་གྱིས་དགེ་འདུན་གྱི་ཞལ་ཏ་པ་བྱེད་དོ་༎ རེ་ཞིག་ཅིག་ན་དགྲ་བཅོམ་པ་ཞིག་ལ་དགེ་བསྐོས་བབ་སྟེ་། དེས་གཙུག་ལག་ཁང་ཕྱག་དར་བྱ་བར་བརྩམས་པ་དང་། རླུང་ལངས་པས་ཕྱག་དར་ཕན་ཚུན་དུ་ཁྱེར་བར་གྱུར་ཏོ་༎ དེས་བསམ་པ་། རེ་ཞིག་རླུང་ཞི་བར་གྱུར་གྱི་བར་དུ་གཞག་གོ་སྙམ་པ་ལས་། ཇི་ཙམ་ན་གཙུག་ལག་ཁང་དེ་མ་ཕྱགས་པ་ཞལ་ཏ་པ་དེས་མཐོང་ནས༏་དེ་ཀུན་ནས་དཀྲིས་པ་དྲག་པོས་ངག་རྩུབ་པོའི་ལས་ཕྱུང་བ་། བྲན་མོའི་བུ་གང་ཞིག་དགེ་བསྐོས་བྱེད་། དགྲ་བཅོམ་པ་དེས་མཐོང་ནས་། དེས་བསམ་པ་། འདི་ཀུན་ནས་དཀྲིས་པ་ཡིན་པས་རེ་ཞིག་བཞག་ལ་ཕྱིས་གོ་བར་བྱའོ་༎ སྙམ་ནས་། གང་གི་ཚེ་ཀུན་ནས་དཀྲིས་པ་དང་བྲལ་བ་དེའི་ཚེ་དེའི་དྲུང་དུ་སོང་སྟེ་སྨྲས་པ་། ཁྱོད་ཀྱིས་ཁོ་བོ་སུ་ཡིན་ཤེས་སམ་། དེས་སྨྲས་པ་།
ཤེས་ཏེ་། ཁྱོད་༄༦༤ཨ་༌༎ དང་ཁོ་བོ་ཡང་དག་པར་རྫོགས་པའི་སངས་རྒྱས་འོད་སྲུང་གི་བསྟན་པ་ལ་རབ་ཏུ་བྱུང་བ་ཡིན་ནོ་༎ དེས་སྨྲས་པ་། གལ་ཏེ་དེ་ལྟ་ཡིན་མོད་ཀྱི་། ཁོ་བོས་ནི་། རབ་ཏུ་བྱུང་བའི་བྱ་བ་བྱས་ཏེ་༎ ཁོ་བོ་ནི་། འཆིང་བ་མཐའ་དག་ལས་གྲོལ་བ་ཡིན་ལ་། ཁྱོད་ནི་། འཆིང་བ་མཐའ་དག་གིས་བཅིངས་པ་ཡིན་པས་། ཁྱོད་ཀྱིས་ངག་རྩུབ་པོའི་ལས་ཕྱུང་གི་། ཉེས་པ་ལ་ཉེས་པར་ཤོགས་ཤིག་དང་། དེས་ན་ལས་དེ་སྲབ་པ་དང་། ཡོངས་སུ་ཟད་པ་དང་། གཏུགས་པར་འགྱུར་རོ་༎ དེས་ཉེས་པ་ལས་ཉེས་པར་བཤགས་པ་། སེམས་ཅན་དམྱལ་བར་སྐྱེ་ཞིང་བྲན་མོའི་བུར་འགྱུར་བ་ལས་། དེ་སེམས་ཅན་དམྱལ་བར་མ་སྐྱེས་པར་ཚེ་རབས་ལྔ་བརྒྱར་བྲན་མོའི་མངལ་དུ་སྐྱེས་ཏེ་། ད་ལྟར་གྱི་བར་དུ་སྲིད་པ་ཐ་མ་ལ་ཡང་བྲན་མོའི་མངལ་དུ་སྐྱེས་པར་གྱུར་ཏོ་༎ གང་ཡང་དགེ་འདུན་ལ་བསྙེན་བཀུར་བྱས་པ་དེས་ན་། ཕྱུག་པ་དང་། ནོར་མང་བ་དང་། ལོངས་སྤྱོད་ཆེ་བའི་རིགས་སུ་སྐྱེས་སོ་༎ གང་ཡང་དེ་ན་བཀླགས་ཤིང་བཏོན་པས་ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་པར་འབྱུང་བ་ལ་མཁས་པར་བྱས་པ་དེས་ན་། ངའི་བསྟན་པ་ལ་རབ་ཏུ་བྱུང་སྟེ་། ཉོན་མོངས་པ་ཐམས་ཅད་སྤངས་ནས་དགྲ་བཅོམ་པ་མངོན་སུམ་དུ་བྱས་སོ་༎ དགེ་སློང་དག་། དེ་ལྟ་བས་ན་། ལས་གཅིག་ཏུ་གནག་པ་རྣམས་ཀྱི་རྣམ་པར་སྨིན་པ་གཅིག་ཏུ་གནག་པ་ཡིན་།
གཅིག་ཏུ་དཀར་བ་རྣམས་ཀྱི་རྣམ་པར་སྨིན་༄༦༤བ་པ་ནི་། གཅིག་ཏུ་དཀར་བ་ཡིན་། འདྲེན་མ་རྣམས་ཀྱི་ནི་། འདྲེན་མ་ཡིན་ནོ་༎ དགེ་སློང་དག་། དེ་ལྟ་བས་ན་། ལས་གཅིག་ཏུ་གནག་པ་རྣམས་དང་འདྲེན་མ་རྣམས་ནི་། སྤངས་ལ་། ལས་གཅིག་ཏུ་དཀར་བ་ལ་བརྩམ་པར་བྱ་སྟེ་། དགེ་སློང་དག་། ཁྱེད་ཀྱིས་དེ་ལྟ་བུ་ལ་བསླབ་པར་བྱའོ་༎ བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་། དགེ་སློང་དག་ཡི་རང་སྟེ་། བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ་༎ གླེང་གཞི་ནི་། རྒྱལ་པོའི་ཁབ་ནའོ་༎ དེའི་ཚེ་རྒྱལ་པོའི་ཁབ་ན་། ཀླུའི་རྒྱལ་པོ་གྲོག་མཁར་དང་རི་བོ་གནས་སོ་༎ དེ་ཉིད་ཀྱི་མཐུས་། དཀའ་ཐུབ་ཀྱི་ཆུ་ལྔ་བརྒྱ་ཡང་རྟག་ཏུ་འབབ་ལ་། ཆུ་མིག་དང་། མཚོ་དང་། མཚེའུ་རྣམས་ཀྱང་སྐམ་པར་མི་འགྱུར་། ལྷས་དུས་དུས་སུ་ཆར་གྱི་རྒྱུན་ལེགས་པར་ཕབ་པས་། ལོ་ཏོག་རྣམས་ཀྱང་ལྷག་པར་ལེགས་པར་འགྱུར་རོ་༎ གང་གི་ཚེ་བཅོམ་ལྡན་འདས་ཀྱིས་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་བཏུལ་བ་ན་། དེ་གཉིས་རི་རབ་ཀྱི་བང་རིམ་ནས་། ཉི་མ་རེ་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་དུ་འོང་ངོ༏་༏དེ་ནས་ཀླུའི་རྒྱལ་པོ་གྲོག་མཁར་དང་། རི་བོ་འདི་སྙམ་དུ་སེམས་ཏེ་། ཀླུའི་རྒྱལ་པོ་དགའ་བོ་དང་། ཉེ་དགའ་བོ་འདི་གཉིས་། རི་རབ་ཀྱི་བང་རིམ་ནས་ཉི་མ་རེ་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་ཅིང་འོང་ན་། བདག་ཅག་འདི་ཉིད་ན་གནས་བཞིན་དུ་བཅོམ་ལྡན་འདས་ལ་བསྙེན་བཀུར་མི་བྱེད་པ་ནི་། བཟང་པོ་མ་ཡིན་གྱི་།
མ་ལ་བདག་ཅག་གིས་ཀྱང་བཅོམ་ལྡན་འདས་༄༦༥ཨ་༌༎ ལ་བསྙེན་བཀུར་བྱའོ་༎ སྙམ་ནས་། དེ་གཉིས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་། ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་ནས་། བཅོམ་ལྡན་འདས་ཀྱིས་། དེ་གཉིས་ལ་དེ་འདྲ་བའི་ཆོས་བཤད་པ་མཛད་དེ་། དེ་ཐོས་ནས་དེ་གཉིས་སངས་རྒྱས་ལ་སྐྱབས་སུ་དོང་ཞིང་། ཆོས་དང་དགེ་འདུན་ལའང་སྐྱབས་སུ་དོང་ནས་བསླབ་པའི་གཞི་རྣམས་བླངས་སོ་༎ གང་གི་ཚེ་བཅོམ་ལྡན་འདས་ལས་སྐྱབས་སུ་འགྲོ་བ་དང་། བསླབ་པའི་གཞི་རྣམས་བླངས་པ་དེའི་ཚེ་ལུས་དང་ལོངས་སྤྱོད་ལྷག་པར་འཕེལ་བར་གྱུར་ཏོ་༎ དེ་གཉིས་བཅོམ་ལྡན་འདས་གང་ན་བ་དེར་དོང་སྟེ་ཕྱིན་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ནས་གསོལ་བ་། བཅོམ་ལྡན་འདས་གང་གི་ཚེ་བདག་ཅག་གིས་བཅོམ་ལྡན་འདས་ལ་སྐྱབས་སུ་མཆིས་ཤིང་། བསླབ་པའི་གཞི་རྣམས་མནོས་པ་དེའི་ཚེ་། ལུས་དང་ལོངས་སྤྱོད་ལྷག་པར་འཕེལ་བར་གྱུར་ལགས་སོ་༎ བཅོམ་ལྡན་འདས་། གལ་ཏེ་བཅོམ་ལྡན་འདས་ཀྱིས་རྗེས་སུ་གནང་ན་། བདག་རྒྱ་མཚོ་ཆེན་པོར་འཇུག་ལགས་སོ་༎ བཅོམ་ལྡན་འདས་ཀྱིས་བཀའ་སྩལ་པ་། ཀླུའི་དབང་པོ་དག་། ཁྱེད་རྒྱལ་པོའི་ཡུལ་ན་གནས་པ་ཡིན་གྱི་། རྒྱལ་པོ་ལ་རྟོགས་ཤིག་། དེ་གཉིས་ཀྱིས་བསམ་པ་དང་། དོན་གྱིས་ན་།
བདག་ཅག་བཅོམ་ལྡན་འདས་ཀྱིས་༄༦༥བ་རྗེས་སུ་མ་གནང་ངོ་ཞེས་སྨྲས་ནས་། དེ་ཉིད་ན་གནས་སོ་༎ ཀླུའི་རྒྱལ་པོ་གྲོག་མཁར་དང་། རི་བོའི་ཀུན་ཏུ་སྤྱོད་པ་ནི་། གལ་ཏེ་ནུབ་མོ་བཅོམ་ལྡན་འདས་བལྟར་འགྲོ་ན་ནི་། ལྷའི་བུའི་ཆ་བྱད་ཀྱིས་སོ་། འོན་ཏེ་ཉིན་པར་ན་ནི་། ཁྱིམ་བདག་གི་ཆ་བྱད་ཀྱིས་སོ་༎ དེ་གཉིས་ཁྱིམ་བདག་གི་ཆ་བྱད་དུ་བྱས་ཤིང་ཉིན་རེ་ཞིང་བཅོམ་ལྡན་འདས་ལ་བསྙེན་བཀུར་བྱེད་དོ་༎ རྒྱལ་པོ་གཟུགས་ཅན་སྙིང་པོ་རྒྱལ་རིགས་ཀྱི་མངོན་པའི་ང་རྒྱལ་ཅན་གྱི་ཀུན་དུ་སྤྱོད་པ་ནི་། དེ་གང་གི་ཚེ་བཅོམ་ལྡན་འདས་བལྟ་བར་འགྲོ་བ་དེའི་ཚེ་། འགའ་ཞིག་བདག་མཐོང་ན་། ལྡང་བར་མི་བྱེད་པ་མེད་གྲང་ཞེས་མི་གནང་ཆེན་གཏོང་བར་བྱེད་དེ་། དེས་མི་གནང་ཆེན་ཞིག་མངགས་ཏེ་། ཀྱེ་། ནང་རྗེ་སོང་ལ་བཅོམ་ལྡན་འདས་ལ་སུ་དག་བསྙེན་བཀུར་བྱེད་ལྟོས་ཤིག་། དེ་སོང་བ་ལས་ཇི་ཙམ་ན་། ཁྱིམ་བདག་གཉིས་ཤིག་མཐོང་ནས་དེས་བསམ་པ་། འདི་གཉིས་ནི་། ལྷའི་ཡུལ་ན་གནས་པས་ཅིའི་ཕྱིར་ལྡང་བར་མི་བྱེད་སྙམ་ནས་། དེས་རྒྱལ་པོ་ལ་སྨྲས་པ་། ལྷ་ཁྱིམ་བདག་གཉིས་ཤིག་མཆིས་པ་ནི་། ལྷའི་ཡུལ་ཉིད་ན་གནས་པ་ལགས་སོ་༎ རྒྱལ་པོ་གཟུགས་ཅན་སྙིང་པོས་བསམ་པ་། དེ་གཉིས་ཀྱིས་བདག་མཐོང་ན་ཅིའི་ཕྱིར་ལྡང་བར་མི་བྱེད་ཀྱི་། འགྲོའོ་༎ སྙམ་ནས་དེ་ནས་བཅོམ་ལྡན་འདས་གང་ན་བ་དེར་སོང་བ་དང་། ཀླུའི་རྒྱལ་པོ་གྲོག་མཁར་དང་། རི་བོས་རྒྱལ་པོ་གཟུགས་ཅན་སྙིང་པོ་མཐོང་ངོ་༎ མཐོང་ནས་ཀྱང་བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཅོམ་ལྡན་འདས་།
རྒྱལ་༄༦༦ཨ་༌༎ པོ་གཟུགས་ཅན་སྙིང་པོ་མཆིས་ན་། ཅི་། རེ་ཞིག་རྒྱལ་པོ་ལ་བསྟི་སྟང་བགྱིའམ་། འོན་ཏེ་ཆོས་ལ་བགྱི་། བཅོམ་ལྡན་འདས་ཀྱིས་བཀའ་སྩལ་པ་། ཀླུའི་དབང་པོ་དག་། ཆོས་ལ་བསྟི་སྟང་བྱོས་ཤིག་། དམ་པའི་ཆོས་ལ་ནི་། འདི་ལྟར་། སངས་རྒྱས་བཅོམ་ལྡན་འདས་རྣམས་ཀྱང་བླ་མར་བྱེད་ལ་། ཆོས་ལ་ནི་དགྲ་བཅོམ་པ་རྣམས་ཀྱང་བླ་མར་བྱེད་དོ༏་༏ཚིགས་སུ་བཅད་དེ་བཀའ་སྩལ་པ་། འདས་པའི་སངས་རྒྱས་གང་ཡིན་དང་༎ མ་བྱོན་སངས་རྒྱས་གང་ཡིན་དང་༎ ད་ལྟར་སངས་རྒྱས་གང་ཡིན་པ་༎ མང་པོའི་མྱ་ངན་འཇོམས་མཛད་པ༏་༏བཞུད་དང་བཞུགས་དང་འབྱོན་འགྱུར་བ་༎ ཐམས་ཅད་དམ་ཆོས་བླ་མར་བྱེད་༎ འདི་ནི་སངས་རྒྱས་ཆོས་ཉིད་ཡིན་༎ དེ་བས་འདིར་བདག་ཕན་འདོད་པ་༎ བདག་ཉིད་ཆེན་པོར་འདོད་པ་ཡིས༏་༏སངས་རྒྱས་བསྟན་པ་དྲན་བྱས་ཏེ་༎ དམ་པའི་ཆོས་ལ་བཀུར་སྟི་བྱ་༎ དེ་གཉིས་ཀྱིས་ལྡང་བ་མ་བྱས་སོ་༎ དེ་ནས་རྒྱལ་པོ་མི་བཟོད་པ་སྐྱེས་ཏེ་། དེས་གསོལ་པ་། བཅོམ་ལྡན་འདས་ཀྱིས་ཆོས་བཤད་དུ་གསོལ་། བཅོམ་ལྡན་འདས་ཀྱིས་ཚིགས་སུ་བཅད་དེ་བཀའ་སྩལ་པ་། ཞེ་སྡང་དང་ནི་འཁྲུག་པ་དང་༎ མ་དད་པ་ཡི་སེམས་ཀྱིས་ནི་༎ རྫོགས་པའི་སངས་རྒྱས་ཀྱིས་བཤད་པའི་༎ དམ་ཆོས་ཤེས་པར་མི་ནུས་སོ་༎ གང་གིས་ཁྲོས་དང་བག་མེད་པའི་༎ སེམས་ནི་དུལ་བར་བྱས་པ་དང་༎ འདི་ལ་མནར་སེམས་སྤངས་པ་དེས་༎
ལེགས་པར་གསུངས་༄༦༦བ་པ་ཤེས་པར་འགྱུར་༎ རྒྱལ་པོས་བསམ་པ་། ཁྱིམ་བདག་འདི་གཉིས་འོངས་པས་། བཅོམ་ལྡན་འདས་ཀྱིས་བདག་གི་ཆོས་ཉན་པའི་བར་ཡང་ཆད་པར་གྱུར་ཏོ་སྙམ་ནས་། དེ་སྟན་ལས་ལངས་ཏེ་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་སོང་ངོ་༎ དེ་སོང་ནས་བློན་པོ་རྣམས་ལ་བསྒོ་བ་། ཁྱིམ་བདག་འདི་གཉིས་གང་གི་ཚེ་བཅོམ་ལྡན་འདས་ཀྱི་སྤྱན་སྔ་ནས་དོང་བ་དེའི་ཚེ་ཁྱེད་གཉིས་ངའི་ཡུལ་ན་མ་འདུག་ཅིག་ཅེས་སྒོས་ཤིག་། དེ་གཉིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ནས་སོང་བ་དང་། བློན་པོ་བདག་གིས་བསྒོ་བ་། ལྷའི་ཞལ་ནས་། ཁྱེད་ཅག་གཉིས་ངའི་ཡུལ་ན་མ་འདུག་ཅིག་ཅེས་གསུང་ངོ་༎ དེ་གཉིས་ཀྱིས་སྨྲས་པ་། བཀའ་བཞིན་འཚལ་མཆིའོ་༎ བསམ་པ་། བདག་ཅག་གཉིས་ཀྱིས་། ཡུན་རིང་པོ་ཞིག་ནས་བསམ་པ་གང་ཡིན་པ་དེ་ནི་ཚེགས་ཆུང་དུས་གྲུབ་བོ་༎ སྙམ་མོ་༎ དེ་ནས་འོད་པའི་ཆུ་ཆེན་པོ་ནས་ཕྱུང་ནས་གྲོག་མོ་ཆུང་ངུའི་ནང་དུ་ཞུགས་སོ་༎ གྲོག་མོ་ཆུང་དུ་ནས་གྲོག་མོ་ཆེན་པོར་རོ་༎ གྲོག་མོ་ཆེན་པོ་ནས་ཆུ་བྲན་དུའོ་༎ ཆུ་བྲན་ནས་ཆུ་ཆེན་པོར་རོ་༎ ཆུ་ཆེན་པོ་ནས་རྒྱ་མཚོ་ཆེན་པོར་ཏེ་། གང་གི་ཚེ་རྒྱ་མཚོ་ཆེན་པོར་ཞུགས་པ་དེའི་ཚེ་། དེ་གཉིས་ཕྱིར་ཞིང་ལུས་དང་ལོངས་སྤྱོད་ཤིན་ཏུ་འཕེལ་བར་གྱུར་ཏོ་༎ ཇི་ཙམ་དུས་གཞན་ཞིག་ན་།
རྒྱལ་པོའི་ཁབ་ཀྱི་དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་། མཚོ་དང་། མཚེའུ་རྣམས་ཀྱང་ཆུང་བ་དང་། ཡོངས་སུ་ཟད་པ་དང་། གཏུགས་པར་གྱུར་ལ་༄༦༧ཨ་༌༎ ཐུག་། ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་མ་བབ་པས་ལོ་ཉེས་པར་གྱུར་ཏེ་། མུ་གེ་ཉམ་ང་བ་དགོན་པ་སློང་མོ་བས་ཟས་རྙེད་པར་དཀའ་བ་བྱུང་བར་གྱུར་ཏོ་༎ རྒྱལ་པོས་བསམ་པ་། རྒྱལ་པོའི་ཁབ་འདི་ན་ཀླུའི་རྒྱལ་པོ་རི་བོ་དང་གྲོག་མཁར་གནས་ཏེ་། དེ་གཉིས་ཀྱི་མཐུས་། དཀའ་ཐུབ་ཀྱི་ཆུ་ལྔ་བརྒྱ་ཡང་འབབ་། ཆུ་མིག་དང་། མཚོ་དང་། མཚེའུ་རྣམས་ཀྱང་ཆུ་ཆེ་། ལྷས་ཀྱང་དུས་སུ་ཆར་གྱི་རྒྱུན་ལེགས་པར་ཕབ་པ་ཉིད་ཀྱིས་ལོ་ཏོག་ལེགས་པར་རྒྱས་པར་གྱུར་ན་། ད་ནི་། དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་། མཚོ་དང་། མཚེའུ་རྣམས་ཀྱང་ཆུང་བ་དང་། ཡོངས་སུ་ཟད་པ་དང་། གཏུགས་པར་གྱུར་ལ་ཐུག་། ལྷས་ཀྱང་དུས་དུས་སུ་ཆར་གྱི་རྒྱུན་ལེགས་པར་མ་ཕབ་པས་ལོ་ཉེས་པར་གྱུར་ཏེ་། མུ་གེ་ཉམ་ང་བ་དགོན་པ་སློང་མོ་བས་ཟས་རྙེད་པར་དཀའ་བ་བྱུང་བར་གྱུར་ན་། ཀླུའི་རྒྱལ་པོ་རི་བོ་དང་། གྲོག་མཁར་ཤིའམ་། བྱའི་རྒྱལ་པོ་ནམ་མཁའ་ལྡིང་གིས་ཁྱེར་བའམ་། སྦྲུལ་ཁས་སྡིགས་ཀྱིས་བཟུང་བའམ་། དེས་འཇིགས་ནས་བྲོས་པར་མ་གྱུར་གྲང་། དེ་ལྟ་མོད་ཀྱི་། སངས་རྒྱས་བཅོམ་ལྡན་འདས་ནི་། ཐམས་ཅད་མཁྱེན་པ་། ཐམས་ཅད་གཟིགས་པ་ཡིན་གྱི་། མ་ལ་བདག་གིས་བཅོམ་ལྡན་འདས་ལ་ཞུའོ་༎ སྙམ་དུ་བསམ་ནས་། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ་།
༄༦༧བ་ཕྱོགས་གཅིག་ཏུ་འདུག་ནས་། རྒྱལ་པོ་གཟུགས་ཅན་སྙིང་པོས་བཅོམ་ལྡན་འདས་ལ་དོན་དེ་རྒྱས་པར་གསོལ་ཏོ་༎ བཅོམ་ལྡན་འདས་ཀྱིས་བཀའ་སྩལ་པ་། རྒྱལ་པོ་ཆེན་པོ་། དེ་གཉིས་ནི་། ཤི་བ་ཡང་མ་ཡིན་། བྱའི་རྒྱལ་པོ་ནམ་མཁའ་ལྡིང་གིས་ཀྱང་མ་ཁྱེར་། སྦྲུལ་ཁས་སྡིགས་ཀྱིས་ཀྱང་མ་བཟུང་། དེས་འཇིགས་པས་ཀྱང་མ་བྲོས་མོད་ཀྱི་། རྒྱལ་པོ་ཁྱོད་ཉིད་ཀྱིས་ཡུལ་ནས་བསྐྲད་དོ་༎ བཅོམ་ལྡན་འདས་། བདག་གིས་དེ་གཉིས་མཐོང་བར་ཡང་མི་དྲན་ན་། དེ་གཉིས་ཡུལ་ནས་བསྐྲད་པ་ལྟ་སྨོས་ཀྱང་ཅི་འཚལ་། རྒྱལ་པོ་ཆེན་པོ་། ངས་ཁྱོད་དྲན་པར་བྱའོ་༎ རྒྱལ་པོ་ཆེན་པོ་ཁྱོད་ཀྱིས་ཁྱིམ་བདག་གཉིས་ཤིག་ཡུལ་ནས་བསྐྲད་པ་དྲན་ནམ་། བཅོམ་ལྡན་འདས་། དྲན་ལགས་སོ་༎ དེ་གཉིས་ནི་། ཀླུའི་རྒྱལ་པོ་རི་པོ་དང་གྲོག་མཁར་ཡིན་ནོ་༎ བཙུན་པ་། དེ་གཉིས་གང་དུ་མཆིས་། རྒྱ་མཚོ་ཆེན་པོར་དོང་ངོ་༎ བདག་གི་ཡུལ་མ་རུང་བར་གྱུར་ལགས་སོ་༎ རྒྱལ་པོ་ཆེན་པོ་། དེ་གཉིས་ལ་བཟོད་པ་བྱིན་ཅིག་དང་། མ་རུང་བར་མི་འགྱུར་རོ་༎ དེ་གཉིས་རྒྱ་མཚོ་ཆེན་པོ་ན་མཆིས་ན་། ཇི་ལྟར་བཟོད་པ་སྩལ་། དེ་གཉིས་ཚེས་བརྒྱད་དང་། བཅུ་བཞི་ལ་ཁྱིམ་བདག་གི་ཆ་བྱད་དུ་བྱས་ནས་། ངའི་ཞབས་གཉིས་ལ་ཕྱག་འཚལ་དུ་འོངས་པ་དང་། ངས་རྟགས་བསྟན་གྱིས་། ཁྱོད་ཀྱིས་བཟོད་པ་བྱིན་ཅིག་། བཅོམ་ལྡན་འདས་། ཅི་། བདག་གིས་རྐང་པ་གཉིས་ལ་གཏུགས་པར་བགྱིའམ་། རྐང་པ་གཉིས་ལ་གཏུགས་པར་མི་བྱ་སྟེ་།
འོན་ཀྱང་ལག་པ་རྐྱོངས་ལ་ཀླུའི་དབང་པོ་བཟོད་པར་༄༦༨ཨ་༌༎ གསོལ་ལོ་༎ ཞེས་སྨྲོས་ཤིག་དང་བཟོད་པར་འགྱུར་རོ་༎ རྒྱལ་པོས་དེ་གཉིས་འོངས་པ་ལ་འབད་དེ་སྡོད་ཅིང་འདུག་པ་དང་། ཇི་ཙམ་ན་། དེ་གཉིས་ཁྱིམ་བདག་གི་ཆ་བྱད་དུ་བྱས་ནས་བཅོམ་ལྡན་འདས་ཀྱི་སྤྱན་སྔར་འོངས་པ་དང་། དེ་མ་ཐག་ཏུ་རྒྱལ་པོ་ཡང་འོངས་ནས་། བཅོམ་ལྡན་འདས་ཀྱིས་རྟགས་བསྟན་པ་དང་། རྒྱལ་པོས་ལག་པ་མངོན་དུ་བརྐྱངས་ནས་སྨྲས་པ་། ཀླུའི་དབང་པོ་གཉིས་བཟོད་པར་གསོལ་ལོ་༎ རྒྱལ་པོ་ཆེན་པོ་། བཟོད་པར་བགྱིའོ་༎ གལ་ཏེ་བཟོད་པར་གྱུར་ན་། འདིར་སྤྱོན་ཅིག་། རྒྱལ་པོ་ཆེན་པོ་གང་གི་ཚེ་བཅོམ་ལྡན་འདས་ལས་བདག་ཅག་གིས་སྐྱབས་སུ་འགྲོ་བ་དང་། བསླབ་པའི་གཞི་རྣམས་བླངས་པས་དེ་ཉིད་ཀྱི་ཚེ་བདག་ཅག་གི་ལུས་དང་ལོངས་སྤྱོད་སྐྱེས་ཏེ་། གལ་ཏེ་ད་ཆེ་བཞིན་དུ་འདིར་འོངས་ན་། ཡུལ་མ་ག་དྷ་རུ་ཡང་མི་ཤོང་བར་འགྱུར་རོ་༎ འོ་ན་ཡུལ་མ་ག་དྷ་མ་རུང་བར་འགྱུར་མོད་། མ་རུང་བར་མི་འགྱུར་རོ་༎ ཇི་ལྟར་མི་འགྱུར་། ཁྱོད་ཀྱིས་ཁོ་བོ་ཅག་གི་ཁང་བཟང་གཉིས་བརྩིགས་ལ་། ཟླ་བ་དྲུག་ཅིང་དུས་མཆོད་ཀྱིས་ཤིག་དང་། ཁོ་བོ་ཅག་གི་འཁོར་བཞག་ལ་། དུས་མཆོད་ཀྱི་ཚེ་ཡང་འདུ་བར་བྱའོ་༎ རྒྱལ་པོས་དེ་བཞིན་དུ་བྱེད་པ་དང་། དེ་གཉིས་ཀྱིས་འཁོར་དག་ཀྱང་བཞག་ལ་། དུས་མཆོད་ཀྱང་རང་ཉིད་ཉམས་སུ་མྱོང་བར་བྱེད་དོ་༎ ཇི་ཙམ་དུས་གཞན་ཞིག་ན་། དེ་དག་གི་འཁོར་བག་མེད་པར་གནས་པ་ན་། ཀླུ་གདུག་པ་དག་གིས་གླགས་རྙེད་ནས་།
༄༦༨བ་དེ་དག་གིས་སེར་བ་དབབ་པར་བརྩམས་སོ་༎ རྒྱལ་པོའི་ཁབ་ན་། བྲམ་ཟེ་སེར་བའི་སྔགས་ལ་མཁས་པ་གཞན་ཞིག་ཡོད་དེ་། དེས་དེ་བབ་ཅིང་བབ་པ་དག་བཅད་པ་དང་། དེ་ལ་ཡུལ་མ་ག་དྷ་ན་གནས་པའི་སྐྱེ་བོའི་ཚོགས་ཀྱིས་དབང་ཐང་བྱིན་ནོ་༎ ལྷོ་ཕྱོགས་ན་། བྲམ་ཟེ་མེས་བྱིན་ཞེས་བྱ་བ་སེར་བའི་སྔགས་ལ་མཁས་པ་ཞིག་ཡོད་པ་དེས་། བྱང་ཕྱོགས་ན་། ཡུལ་ནུས་པ་ཅན་ཞེས་བྱ་བ་ཞིག་ཡོད་དེ་། དེ་ན་རྒྱལ་པོ་སྡེ་མཆོག་ཅེས་བྱ་བ་རྒྱལ་སྲིད་བྱེད་དུ་འཇུག་གོ་། དེའི་ཡུལ་ན་ཀླུའི་རྒྱལ་པོ་རབ་མཛེས་ཀྱི་གནས་ཡོད་དེ་། དེ་ན་སྨན་མཐུ་ཆེ་བ་ཕ་རོལ་གནོན་པ་ཡོད་པར་ཐོས་ནས་། དེའི་ཆེད་འགྲོའོ་༎ ཞེས་དེ་ཆས་ཏེ་། རིམ་གྱིས་རྒྱལ་པོའི་ཁབ་ཏུ་ཕྱིན་ནས་། བྲམ་ཟེ་སེར་བའི་སྔགས་འཆང་བ་དེའི་གནས་སུ་ཞུགས་པ་དང་། ཇི་ཙམ་ན་། སེར་བ་ཆེན་པོ་འབབ་པ་བྲམ་ཟེ་གཉུག་མར་གནས་པ་དེས་གཅད་པར་མ་ནུས་ནས་། དེ་ཕྱིར་བྱུང་། ནང་དུ་ཞུགས་པར་བྱེད་པ་དང་། བྲམ་ཟེ་མེས་བྱིན་གྱིས་དྲིས་པ་། མཁན་པོ་། ཅིའི་སླད་དུ་མཁན་པོ་འདི་ཕྱིར་བྱུང་། ནང་དུ་ཞུགས་པར་མཛད་དེས་སྨྲས་པ་། བུ་། སེར་བ་ཆེན་པོ་བབ་པ་གཅད་པར་མ་ནུས་པར་བས་མོད་། བདག་གིས་དགུམ་མོ་། བུ་ལེགས་སོ་༎ དེ་ཆུ་ཉུང་ཞིག་ལ་བཟླས་ཏེ་གཏོར་བས་ཚལ་པ་བརྒྱར་གྱེས་སོ་༎ རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་མཆོག་ཏུ་ངོ་མཚར་དུ་གྱུར་ནས་རྔན་པ་ཐོགས་ཏེ་། བྲམ་ཟེ་དེའི་ཁྱིམ་དུ་དོང་ནས་སྨྲས་པ་། མཁན་པོ་། རྒྱལ་པོའི་ཁབ་ཀྱི་སྐྱེ་བོའི་ཚོགས་མངོན་པར་དགའ་བར་གྱུར་གྱི་།
རྔན་པ་༄༦༩ཨ་༌༎ ལོངས་ཤིག་། ཅིའི་ཕྱིར་། ཁྱོད་ཀྱིས་སེར་བ་ཆེན་པོ་ཁུམས་པའི་སླད་དུའོ་༎ དེས་སྨྲས་པ་། ཁོ་བོས་ནི་། མ་བཅད་དེ་། འོན་ཀྱང་བྲམ་ཟེ་འདིས་བཅད་དོ་༎ དེ་དག་བྲམ་ཟེ་དེའི་དྲུང་དུ་དོང་ནས་བྲམ་ཟེའི་ཁྱེའུ་འདི་ཉིད་དུ་འདུག་ཅིག་དང་། དབང་ཐང་སྦྱིན་ནོ་༎ དེ་བཞིན་དུ་གནས་པར་བྱའོ་༎ ཞེས་དེ་གནས་སོ་༎ དེས་སེར་བ་དེ་དུས་ཐ་གི་ཙམ་ཞིག་གི་བར་དུ་སྔགས་ཀྱིས་བགགས་ཏེ་མི་འབབ་པར་གྱུར་ཏོ་༎ རྒྱལ་པོའི་ཁབ་ཀྱི་བྲམ་ཟེ་དང་། ཁྱིམ་བདག་རྣམས་ཀྱིས་སྨྲས་པ་། ཤེས་ལྡན་དག་། བདག་ཅག་ཉིད་ཀྱི་བསོད་ནམས་ཀྱིས་སེར་བ་མི་འབབ་ན་། ཅིའི་ཕྱིར་དེ་ལ་དབང་ཐང་སྦྱིན་ཞེས་དེ་རྣམས་ཀྱིས་བཅད་དོ་༎ བྲམ་ཟེ་དེས་སྔགས་བརྟུལ་ནས་ཡུལ་ནུས་པ་ཅན་དུ་སོང་བ་དང་ཕྱིར་ཡང་སེར་བ་འབབ་པར་གྱུར་ཏོ་༎ དེ་རྣམས་བྲམ་ཟེ་དེའི་དྲུང་དུ་སོང་སྟེ་སྨྲས་པ་། མཁན་པོ་། བྲམ་ཟེའི་ཁྱེའུ་དེ་གར་མཆིས་། དེས་སྨྲས་པ་། ཁྱེད་ཅག་གིས་དེ་ལ་བཀུར་སྟི་མ་བྱས་པས་དེ་སོང་ངོ་༎ མཁན་པོ་། གལ་ཏེ་མཆིས་ན་། བདག་ཅག་ལ་སྦྲོན་ཅིག་། དེ་བཞིན་དུ་བྱའོ་༎ དེ་ཡང་རིམ་གྱིས་རྒྱལ་པོ་སྡེ་མཆོག་གང་ན་བ་དེར་སོང་སྟེ་ཕྱིན་ནས་། རྒྱལ་པོ་སྡེ་མཆོག་ལ་རྒྱལ་བ་དང་། ཚེ་སྤེལ་བ་དག་བྱས་ནས་སྨྲས་པ་། ལྷ་ཁྱོད་ཀྱི་ཡུལ་ན་ཀླུའི་རྒྱལ་པོ་རབ་མཛེས་ཞེས་བགྱི་བ་མཆིས་པ་དེའི་གནས་ན་། མོད་ལ་མཐུ་སྐྱེས་པ་ཞེས་བྱ་བའི་སྨན་མཆིས་ཀྱི་། ལྷས་དེ་སྟོན་ཅིག་དང་། ལྷའི་སྐལ་བ་ཡང་དབུལ་བར་བགྱིའོ་༎
༄༦༩བ་རྒྱལ་པོས་སྨྲས་པ་། ཀྱེ་བྲམ་ཟེ་། ཀླུའི་རྒྱལ་པོ་རབ་མཛེས་ནི་། གཏུམ་པོ་ཡིན་པས་དེས་ཁྱོད་བརླག་པར་མི་བྱེད་གྲང་། ལྷ་། རེ་ཞིག་བདག་ལ་སྔགས་ཀྱི་མཐུ་དང་སྨན་གྱི་མཐུ་མཆིས་ཏེ་། གལ་ཏེ་ཀླུའི་རྒྱལ་པོ་རབ་མཛེས་དང་འདྲ་བའི་ཀླུ་རྣམས་ཀྱིས་ཛམབུའི་གླིང་འདི་ལྟ་སྟེ་། བུ་རམ་ཤིང་གི་ཚལ་ལམ་། འདམ་བུའི་ཚལ་བཞིན་གང་བར་གྱུར་ཀྱང་། བདག་གི་བ་སྤུ་གཅིག་ཀྱང་བསྐྱོད་པར་རྔོ་མི་ཐོགས་ན་། ཀླུའི་རྒྱལ་པོ་རབ་མཛེས་ཀྱིས་ལྟ་སྨོས་ཀྱང་ཅི་འཚལ་། འོན་ཀྱང་ལྷའི་མི་དགུམ་པ་ལ་ཐུག་པ་འགའ་མཆིས་སམ་། བྲམ་ཟེ་། ཡོད་དོ་༎ ལྷ་། དཀྲི་ཞིག་དང་། དེས་དེའི་གནས་སྟོན་པར་འགྱུར་རོ་༎ དེ་ནས་རྒྱལ་པོས་མི་དེ་ལ་བོས་ཏེ་བསྒོ་བ་། ཀྱེ་ནང་རྗེ་། བྲམ་ཟེ་འདི་ལ་ཀླུའི་རྒྱལ་པོ་རབ་མཛེས་ཀྱི་གནས་སྟོན་ཅིག་། ལྷ་། བཀའ་བཞིན་འཚལ་ཞེས་མི་དེས་རྒྱལ་པོའི་ལྟར་མཉན་ནས་བྲམ་ཟེ་དེ་ཁྲིད་དེ་ཆས་སོ་༎ ཇི་ཙམ་ན་། མི་རིང་བ་ཞིག་ཏུ་བསྡད་ནས་དེ་ལ་སྨྲས་པ་། བྲམ་ཟེ་། ཚལ་སྔོ་ཞིང་སྔོ་བ་དག་སྦྲེངས་པ་ཕ་བི་མཐོང་ངམ་། མཐོང་ངོ་༎ དེ་ནི་། ཀླུའི་རྒྱལ་པོ་རབ་མཛེས་ཀྱི་གནས་ཡིན་ནོ་༎ དེ་སོང་སྟེ་། དེས་དེར་མོད་ལ་མཐུ་བསྐྱེད་པ་ཞེས་བྱ་བའི་སྨན་ལས་ཁུར་དུ་སྦྲགས་ནས་དེས་དེ་ཐོགས་ཏེ་། ཡུལ་ནུས་པ་ཅན་དུ་སོང་ནས་རྒྱལ་པོ་སྡེ་མཆོག་གི་སྐལ་པ་བྱིན་ཏེ་། རིམ་གྱིས་རྒྱལ་པོའི་ཁབ་ཏུ་ཕྱིན་ནས་། བྲམ་ཟེ་དེ་ཉིད་ཀྱི་ཁྱིམ་དུ་ཞུགས་སོ་༎
དེ་ནས་དེས་རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ལ་སྦྲན་པ་དང་། དེ་དག་མཆོད་ཡོན་ཐོགས་ཏེ་ལྷགས་༄༧༠ཨ་༌༎ ནས༏་བྲམ་ཟེའི་ཁྱེའུ་འདི་ཉིད་དུ་འདུག་ཅིག་། དབང་ཐང་སྦྱིན་ནོ་༎ དེས་སྨྲས་པ་། ཁྱེད་ཅག་གིས་བཀུར་སྟི་མ་བྱས་པས་ཁོ་བོ་མི་འདུག་གོ་། དེ་རྣམས་ཀྱིས་དེ་གཞག་པར་གལ་གྱིས་འཆུ་བར་བརྩམས་ཏེ་གསོལ་བ་བཏབ་པ་དང་། ཁས་བླངས་ནས་དེ་དག་གིས་འཚོ་བའི་རིས་བཅད་དོ་༎ འཇིག་རྟེན་ནི་། ཕུན་སུམ་ཚོགས་པ་འདོད་ཀྱི་། རྒྱུད་པ་དང་མི་མཐུན་པས་། དེས་རིགས་མཉམ་པ་ལས་ཆུང་མ་བླངས་ཏེ་། དེ་དེ་དང་ལྷན་ཅིག་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་དོ་༎ དེ་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པ་ན༏་ཁྱེའུ་ཞིག་བཙས་ཏེ་། དེས་དེའི་མིང་རི་བོ་ཅན་ཞེས་བྱ་བར་བཏགས་སོ་༎ དེ་། ཡང་རྩེ་བར་བྱེད་། དགའ་བར་བྱེད་། དགའ་མགུར་སྤྱོད་པར་བྱེད་པ་ན་བུ་མོ་ཞིག་བཙས་ཏེ་། དེའི་མིང་ནི་། སེར་བ་ཞེས་བྱ་བར་བཏགས་སོ་༎ བྲམ་ཟེ་མོ་ནི་། འཁོར་བྲལ་ཞེས་བྱའོ་༎ མནའ་མ་ནི་། ཀློག་ཅེས་བྱའོ་༎ དེས་བསམ་པ་། ཡང་དང་ཡང་དུ་སེར་བ་གཅོད་ཅིང་ཅི་ལས་མེད་ཡུན་རིང་རབ་ཏུ་སྔགས་ཀྱིས་བགག་པར་བྱའོ་༎ ཞེས་དེས་ཡུན་རིང་པོར་སྔགས་ཀྱིས་བགག་པ་བྱས་ཏེ་བཞག་པས་སེར་བ་མི་འབབ་པར་གྱུར་ཏོ་༎ རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ཀྱིས་སྨྲས་པ་། བདག་ཁོ་ནའི་བསོད་ནམས་ཀྱི་མཐུས་སེར་བ་མི་འབབ་ན་། ཅིའི་ཕྱིར་དབང་ཐང་སྦྱིན་ཞེས་དེ་རྣམས་ཀྱིས་བཅད་དོ་༎
བྲམ་ཟེ་དེ་ཕྲག་དོག་གིས་ཟིལ་གྱིས་ནོན་པས་བུ་ཡང་སྔགས་ཀྱི་ཚིག་རྣམས་འཛིན་༄༧༠བ་དུ་མ་བཅུག་གོ་། བདེ་བ་ལ་ཆགས་པས་ཁ་ཏོན་ཡང་མ་བྱས་ལ་། སྨན་ཡང་སྐམ་དུ་མ་བཅུག་གོ་། དེས་སྔགས་ཀྱི་ཚིག་རྣམས་ནི་། བསམ་ན་བརྗེད་། སྨན་ནི་། མ་བསྐམས་པས་རུལ་བར་གྱུར་ཏོ༏་༏དེ་རྒྱལ་པོའི་ཁབ་ཀྱི་བྲམ་ཟེ་དང་ཁྱིམ་བདག་རྣམས་ལ་སྙིང་ན་ཆེས་ནས་། དེ་རྣམས་ལ་ཀླན་ཀ་བཙལ་བའི་ཕྱིར་མུ་སྟེགས་ཀྱི་གནས་དང་། དཀའ་ཐུབ་ཀྱི་ཚལ་དེ་དང་དེ་དག་ཏུ་སོང་ནས་དྲིས་པ་། ཤེས་ལྡན་དག་། གང་གིས་གང་བསམ་པ་དང་། གང་དོན་དུ་གཉེར་བ་དེ་ལ་ཐམས་ཅད་འགྲུབ་པར་འགྱུར་བའི་ཐབས་ལྟ་ཅི་ཡོད་། དེ་ན་ཁ་ཅིག་གིས་སྨྲས་པ་། མེར་ཞུགས་ཤིག་། ཁ་ཅིག་གིས་སྨྲས་པ་། དུག་ཟོ་ཞིག་། ཁ་ཅིག་གིས་སྨྲས་པ་། ག-ཡང་ས་ནས་བདག་ཉིད་མཆོངས་ཤིག་། ཁ་ཅིག་གིས་སྨྲས་པ་། བདག་རང་གི་སྐེ་ལ་ཐག་པ་ཐོགས་ཏེ་། ཤིང་གི་ཡལ་ག་ལས་འཕྱང་དུ་ཆུག་ཅིག་། ཅེས་ཐམས་ཅད་ཀྱིས་འཆི་བའི་ཐབས་བསྟན་གྱི་། ངེས་པར་འབྱུང་བའི་ཐབས་ནི་། མ་ཡིན་པས་། དེ་རིམ་གྱིས་འོད་མའི་ཚལ་དུ་སོང་ངོ་༎ དེས་དགེ་སློང་ཞིག་མཐོང་ནས་དྲིས་པ་། འཕགས་པ་། གང་གིས་གང་བསམ་པ་དང་གང་དོན་དུ་གཉེར་བ་དེ་ལ་ཐམས་ཅད་འགྲུབ་པར་འགྱུར་བའི་ཐབས་ལྟ་འགའ་མཆིས་སམ་། དེ་སྨྲས་པ་། བཅོམ་ལྡན་འདས་ལས་རབ་ཏུ་ཕྱུང་ཞིག་། དེར་ཅི་ཞིག་བགྱི་། དེར་ཇི་སྲིད་འཚོའི་བར་དུ་ཚངས་པར་སྤྱོད་པ་ཡང་སྤྱད་པར་བྱ་། བསམ་གཏན་དང་གདོན་པ་དང་ལྡན་པར་ཡང་གནས་པར་བྱ་སྟེ་། གལ་ཏེ་རེ་ཞིག་མཐོང་བའི་ཆོས་ཉིད་ལ་ཀུན་ཤེས་པ་ཐོབ་པ་ན་།
དེས་ན་དེ་ཉིད་ཁྱོད་ཀྱི་སྡུག་བསྔལ་༄༧༡ཨ་༌༎ གྱི་མཐར་ཕྱིན་པ་ཡིན་ནོ་༎ འོན་ཏེ་སྦྱོར་བའི་ལྷག་མ་དང་བཅས་བཞིན་དུས་བྱེད་ན་། གང་བསམ་པ་དང་། གང་དོན་དུ་གཉེར་བ་དེ་ལ་ཐམས་ཅད་འགྲུབ་པར་འགྱུར་རོ༏་༏འཕགས་པ་༎ དེ་ནི་རྔོ་མི་ཐོགས་ན་། གཞན་ཡང་ཅུང་ཟད་ཅི་མཆིས་། སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲོངས་ལ་གདུགས་ཚོད་གསོལ་ཅིག་། དེ་ཡང་རྔོ་མི་ཐོགས་ན་། གཞན་བསྟན་དུ་གསོལ་། བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་སྤྱན་དྲོངས་ལ་གདུགས་ཚོད་གསོལ་ཏེ་། སྨོན་ལམ་ཐོབ་ཅིག་དང་། གང་བསམ་པ་དང་གང་དོན་དུ་གཉེར་བ་དེ་ཐམས་ཅད་འགྲུབ་བོ་༎ འཕགས་པ་། དེ་ནི་། རྔོ་ཐོགས་ཀྱི་། བགྱིའོ་༎ ཞེས་བུམ་པ་བཟང་པོ་ལྟ་བུའི་ཉན་ཐོས་ཆེན་པོ་བཞི་སྤྱན་དྲངས་ཏེ་། གདུགས་ཚོད་གསོལ་ནས་སྨོན་ལམ་བཏབ་པ་། དགེ་བའི་རྩ་བ་འདིས་། རབ་མཛེས་ཀླུའི་གནས་ནས་བསད་ལ་བདག་དེར་སྐྱེ་ཞིང་དེ་ནས་རྒྱལ་པོའི་ཁབ་ཀྱི་མི་རྣམས་ལ་གནོད་པ་བྱེད་པར་གྱུར་ཅིག་། ཅེས་སྨོན་ལམ་བཏབ་བོ་༎ དེ་ལ་ཆུང་མས་དྲིས་པ་། རྗེའི་སྲས་། སྨོན་ལམ་ཅི་ཞིག་བཏབ་། དགེ་བའི་རྩ་བ་འདིས་། རབ་མཛེས་ཀླུའི་གནས་ནས་བསད་ལ་བདག་དེར་སྐྱེ་ཞིང་དེ་ནས་རྒྱལ་པོའི་ཁབ་ཀྱི་མི་རྣམས་ལ་གནོད་པ་བྱེད་པར་གྱུར་ཅིག་། ཅེས་སྨོན་ལམ་བཏབ་བོ་༎ ལེགས་ཏེ་། བདག་ཀྱང་ཁྱོད་ཀྱི་ཆུང་མར་གྱུར་ཅིག་། བུས་སྨྲས་པ་། བདག་ཀྱང་ཁྱོད་ཀྱི་བུར་གྱུར་ཅིག་། དེ་བཞིན་དུ་བུ་མོས་སྨྲས་པ་།
བདག་ཀྱང་༄༧༡བ་ཁྱོད་ཀྱི་བུ་མོར་གྱུར་ཅིག་། དེ་བཞིན་དུ་མནའ་མས་སྨྲས་པ་། བདག་ཀྱང་མནའ་མར་གྱུར་ཅིག་། ཅེས་བྱས་ནས་། དེ་རྣམས་ཁྱིམ་རྙིང་པ་ཞིག་ཏུ་ཞུགས་ཏེ་ཉལ་བ་དང་། སྤྲིན་ཁ་དོག་ལྔ་པ་ལས་ཆར་བབས་ཏེ་། རྩིག་པ་འགྱེལ་བས་ནོན་ཏེ་ཁ་བཏག་གོ་། ཀླུ་རབ་མཛེས་ཤི་འཕོས་ནས་འཁོར་དྲུག་ཁྲི་དང་སྐྱེས་ནས་། དེ་ཡང་རབ་མཛེས་ཞེས་བྱ་བར་གྲགས་སོ་༎ ཆུང་མ་འཁོར་བྲལ་ཞེས་བྱའོ༏་༏བུ་ནི་། རི་བོ་ཅན་ཞེས་བྱའོ་༎ བུ་མོ་ནི་། སེར་བ་ཞེས་བྱའོ་༎ མནའ་མ་ནི་། ཀློག་ཅེས་བྱའོ་༎ ཆོས་ཉིད་ཀྱིས་། ཀླུའམ་། ཀླུའི་བུ་མོ་སྐྱེས་ནས་རིང་པོ་མ་ལོན་པར་གནས་གསུམ་དྲན་པར་འགྱུར་ཏེ་། གང་ནས་ཤི་འཕོས་པ་དང་། གང་དུ་སྐྱེས་པ་དང་། ལས་གང་གིས་ཡིན་པའོ་༎ དེས་བལྟས་ན་། མི་ལས་ཤི་འཕོས་སོ་༎ གང་དུ་སྐྱེས་ཤེ་ན་། ཀླུ་རྣམས་སུའོ་༎ ལས་གང་གིས་ཤེ་ན་། སྨོན་ལམ་གྱི་དབང་གིས་སོ་༎ ཅིའི་ཕྱིར་སྙམ་ན་། རྒྱལ་པོའི་ཁབ་ཀྱི་མི་རྣམས་ལ་གནོད་པ་བྱ་བའི་ཕྱིར་རོ་༎ དེས་བསམ་པ་། ཅི་། ལོ་ཏོག་ཇི་ལྟ་བ་བཞིན་དུ་སྐྱེས་པ་ལ་བྱ་ན་། མི་རྣམས་ཀྱི་སྡུག་བསྔལ་སྐྱེ་བར་འགྱུར་རམ་། འོན་ཏེ་མ་སྐྱེས་པ་རྣམས་ལ་འགྱུར་སྙམ་ན་། དེས་ཇི་ལྟར་སྐྱེས་པ་ལ་བྱས་པ་ལྟར་མ་སྐྱེས་པ་ལ་ནི་དེ་ལྟར་མ་ཡིན་པར་མཐོང་ནས་། དེས་འཁོར་རྣམས་ལ་བསྒོ་བ་། ཤེས་ལྡན་ཚུར་ཤོག་། ཡུལ་མ་ག་དྷར་དེངས་ལ་ཆར་པས་ལོ་ཏོག་ཐམས་ཅད་སྐྲུན་ཅིག་།
དེ་རྣམས་ཀྱིས་ལོ་ཏོག་ཐམས་ཅད་བསྐྲུན་པ་དང་། དེ་ནས་དྲུག་སྟོང་གི་འཁོར་དང་། གཤོལ་མདའ་ཙམ་གྱི་ཆར་༄༧༢ཨ་༌༎ གྱི་རྒྱུན་གྱིས་ཇི་ལྟར་ཡུལ་མ་ག་དྷར་སོག་མ་ཡང་ཁྱེར་བ་དེ་ལྟ་བུའི་ཆར་གྱི་རྒྱུན་དབབ་པར་བརྩམས་སོ་༎ དེ་ནས་དེ་དག་ཕན་ཚུན་དུ་སྨྲས་པ་། སོག་མ་ཡང་ཀླུ་འདིས་འཕྲོག་གོ་། ཞེས་དེའི་མིང་སོག་མ་མེད་ཅེས་བྱ་བར་ཐོགས་སོ་༎ སྡོམ་ལ་། རྒྱལ་པོའི་ཁབ་དང་ནའ་ལནད་༎ འོད་མའི་དབྱུག་པ་དམར་བུའི་གྲོང་༎ ཆུ་བོ་གངགའ་སྤྲིན་བརྩེགས་དང་༎ སྒྲ་ཆེན་ཡངས་པ་ཐ་མ་ཡིན་༎ སངས་རྒྱས་བཅོམ་ལྡན་འདས་རྒྱལ་པོའི་ཁབ་འོད་མའི་ཚལ་བྱ་ཀ་ལནད་ཀ་གནས་པ་ན་བཞུགས་སོ་༎ གང་གི་ཚེ་གཞོན་ནུ་མ་སྐྱེས་དགྲ་ལྷས་སྦྱིན་གྱིས་རྦད་ནས་། ཕ་ཆོས་ཀྱི་རྒྱལ་པོ༏་ཆོས་དང་ལྡན་པ་བསད་དེ་རང་ཉིད་ཀྱིས་ཅོད་པན་བཅིངས་ནས་། རྒྱལ་པོར་ཞུགས་པ་དེའི་ཚེ་བཅོམ་ལྡན་འདས་ལ་བཀུར་སྟི་མ་ཡིན་པ་མང་པོ་བྱ་བར་བརྩམས་ཏེ་། དགོངས་པ་མན་ཆད་བྱ་བའི་ཕྱིར་གླང་པོ་ཆེ་ནོར་སྐྱོང་དང་། ཁྱི་གཏུམ་པོ་ཟ་བ་དག་རྦད་པ་དང་། དེའི་མ་། ལུས་འཕགས་མས་སྨྲས་པ་། བུ་། བཅོམ་ལྡན་འདས་ལ་བཀུར་སྟི་མ་ཡིན་པ་མ་བྱེད་ཅིག་། སངས་རྒྱས་བཅོམ་ལྡན་འདས་རྣམས་ནི་། བཀུར་སྟི་མ་ཡིན་པས་བསྙེངས་པ་ཡིན་གྱི་། རྒྱལ་པོའི་ཁབ་ནས་བཞུད་དེ་གནོད་པར་གྱུར་ཏ་རེ་། བཅོམ་ལྡན་འདས་ཀྱི་མཐུས་ཡུལ་ཨཨངག་དང་། མ་ག་དྷ་རྣམས་འབྱོར་ཅིང་ཉམས་དགའ་བ་ཡིན་ནོ་༎ སྙིང་རྙོག་པ་ཅན་དེས་སྨྲས་པ་། ཅི་། གང་ན་བཅོམ་ལྡན་འདས་མེད་པའི་ཡུལ་དེ་དག་ཞིག་པ་དང་། སྟོངས་པར་གྱུར་ཏམ་།
དེ་ནས་༄༧༢བ་ཐམས་ཅད་ཀྱི་ཐམས་ཅད་དུ་བཟློག་ཀྱང་མ་བཏུབ་ནས་། བཅོམ་ལྡན་འདས་ཀྱིས་དགོངས་པ་། གཞོན་ནུ་མ་སྐྱེས་དགྲ་འདི་། བསོད་ནམས་མ་ཡིན་པ་མང་དུ་གསོག་གི་། ངས་འདི་གཞི་མེད་པའི་དད་པ་ལ་གཞག་ཏུ་རེ་ཞིག་དེའི་དུས་ལ་མ་བབ་པས་མཉན་ཡོད་དུ་གཤེགས་སོ་༎ སྙམ་ནས་། དེ་ནས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་ཅིག་ཏུ་མཉན་ཡོད་གང་ན་བ་དེར་རྒྱུ་ཞིང་གཤེགས་ཏེ་རིམ་གྱིས་རྒྱུ་ཞིང་གཤེགས་པ་ན་མཉན་ཡོད་དུ་བྱོན་ནས་། མཉན་ཡོད་དུ་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ་༎ མཐའི་རྒྱལ་ཕྲན་དག་གིས་བཅོམ་ལྡན་འདས་ལ་མ་སྐྱེས་དགྲས་བཀུར་སྟི་མ་ཡིན་པ་བྱས་པས་དེ་བཀུར་སྟི་མ་ཡིན་པས་བསྙེངས་ནས་རྒྱལ་པོའི་ཁབ་ནས་གཤེགས་ཏེ་མཉན་ཡོད་དུ་བྱོན་ཏོ་༎ ཞེས་ཐོས་ནས་། དེ་དག་འདི་སྙམ་དུ་སེམས་ཏེ་། རེ་ཞིག་རྒྱལ་པོ་སྡིག་ཅན་དེས་། ཕ་ཆོས་ཀྱི་རྒྱལ་པོ་། ཆོས་དང་ལྡན་པ་བསད་ན་། དེས་ཀྱང་མཆོག་ནས་བཅོམ་ལྡན་འདས་ལྷ་དང་། ལྷ་མ་ཡིན་དང་། མི་རྣམས་ཀྱིས་མཆོད་པ་དེ་ལ་ཡང་བཀུར་སྟི་མ་ཡིན་པ་བྱས་ཏེ་། སངས་རྒྱས་བཅོམ་ལྡན་འདས་རྣམས་ནི་། བཀུར་སྟི་མ་ཡིན་པས་བསྙེངས་པ་ཡིན་པས་། དེ་ནས་བཅོམ་ལྡན་འདས་རྒྱལ་པོའི་ཁབ་ནས་གཤེགས་ཏེ་མཉན་ཡོད་དུ་བྱོན་པར་གྱུར་པས་། དེ་ཡོང་ཡེ་རྒྱལ་སྲིད་ལས་དབྱུང་བར་བྱའོ་༎ སྙམ་ནས་དེ་དག་གིས་ཕན་ཚུན་ཕོ་ཉས་བཟླུགས་ནས་བློ་གྲོས་གཅིག་ཏུ་བྱས་ཏེ་།
དཔུང་གི་༄༧༣ཨ་༌༎ ཚོགས་ཡན་ལག་བཞི་པ་གོ་བསྐོན་པ་། གླང་པོ་ཆེ་བའི་ཚོགས་དང་། རྟ་པའི་ཚོགས་དང་། ཤིང་རྟ་པའི་ཚོགས་དང་། དཔུང་བུ་ཆུང་གི་ཚོགས་དང་རྒྱལ་པོའི་ཁབ་ཏུ་དོང་སྟེ་། ལོ་བཅོམ་ནས་ཕྲུ་མར་བསྐོར་ཏེ་འཁོད་དེ་། ཀླུའི་རྒྱལ་པོ་སོག་མ་མེད་ཀྱིས་ཀྱང་སེར་བའི་རྒྱུན་ཕབ་པས་ལོ་ཏོག་ལྷག་མ་རྣམས་མ་རུང་པར་བྱས་སོ་༎ དཀའ་ཐུབ་ཀྱི་ཆུ་ལྔ་བརྒྱ་དང་། ཆུ་མིག་དང་། མཚོ་དང་། མཚེའུ་རྣམས་བསྐམས་ལ་ཐུག་པས་མུ་གེ་བྱུང་བར་གྱུར་ཏོ་༎ ཆུ་ལྷག་མ་གཞན་དག་ཀྱང་མཐའི་རྒྱལ་ཕྲན་དག་གིས་དུག་གིས་མ་རུང་བར་བྱས་སོ་༎ དེ་ནས་མ་སྐྱེས་དགྲ་། སྡུག་བསྔལ་མི་བཟང་པ་། རྩུབ་པ་། ཉམ་ང་བར་གྱུར་པ་ལ་མི་མ་ཡིན་པ་དག་གིས་གླགས་རྙེད་དེ་རྨ་ལ་ཐལ་བས་བཏབ་པ་ལྟར་མི་ངས་གྱུང་སྟེ་། ཁྱོགས་དང་ཁྱོགས་འདྲུད་པར་གྱུར་ཏེ་། དེ་ནས་རྒྱལ་པོ་མ་སྐྱེས་དགྲ་། གནོད་པ་བརྒྱ་ཕྲག་དུ་མས་སྙིང་དཀྲུགས་པས་ལག་པ་འགྲམ་པ་ལ་གཏད་དེ་སེམས་ཁོང་དུ་ཆུད་ཅིང་འདུག་གོ་། དེ་ནས་ལུས་འཕགས་མས་སྨྲས་པ་། བུ་། ཅིའི་ཕྱིར་སེམས་ཁོང་དུ་ཆུད་། ཡུམ་། གནོད་པ་བརྒྱ་ཕྲག་དུ་མ་དག་བྱུང་བར་གྱུར་ཏོ་༎ བུ་། ཁོ་མོས་སྔར་ཁྱོད་ལ་བཅོམ་ལྡན་འདས་ལ་བཀུར་སྟི་མ་ཡིན་པ་མ་བྱེད་ཅིག་༎༎ འདུལ་བ་གཞི་། བམ་པོ་ཉི་ཤུ་དྲུག་པ་། སངས་རྒྱས་བཅོམ་ལྡན་འདས་རྣམས་ནི་། བཀུར་སྟི་མ་ཡིན་པས་བསྙེངས་པ་ཡིན་གྱི་།
༄༧༣བ་བཅོམ་ལྡན་འདས་རྒྱལ་པོའི་ཁབ་ནས་བཞུད་དེ་གནོད་པར་གྱུར་ཏ་རེ་ཞེས་མ་སྨྲས་སམ་། དེ་ནི་། འདི་ཡིན་ནོ་༎ ཡུམ་། དེ་ལ་ཇི་ལྟར་བསྒྲུབ་པར་བགྱི་། བུ་། བཅོམ་ལྡན་འདས་ལ་བཟོད་པར་གསོལ་ཅིག་། ཡུམ་། བཅོམ་ལྡན་འདས་ཀྱི་སྤྱན་སྔར་མཆིས་པའི་རྔོ་མི་ཐོགས་ལགས་སོ་༎ བུ་། ཁྱོད་ཀྱིས་སངས་རྒྱས་བཅོམ་ལྡན་འདས་རྣམས་ནི་། ཙནདན་དང་སྟེའུར་མཉམ་པ་། ཁོང་ཁྲོ་བ་དང་རྗེས་སུ་ཆགས་པ་སྤངས་པ་ཡིན་ནོ་༎ ཞེས་མ་ཐོས་སམ་། གལ་ཏེ་འགའ་ཞིག་གིས་བཅོམ་ལྡན་འདས་ཀྱི་ཕྱག་དཔུང་པ་གཅིག་ལ་སྟེའུས་འཇོག་པར་བྱེད་ལ་། གཅིག་ཤོས་ལ་ཙནདན་ས་མཆོག་གིས་ཉུག་པར་བྱེད་ན་། དེ་ལ་། བཅོམ་ལྡན་འདས་རྗེས་སུ་ཆགས་པ་ཡང་མི་མངའ། ཁོང་ཁྲོ་བ་ཡང་མི་མངའོ་༎ དེ་ནས་ལུས་འཕགས་མའི་བུ་རྒྱལ་པོ་མ་སྐྱེས་དགྲས་མི་ཞིག་ལ་སྨྲས་པ་། ཀྱེ་ནང་རྗེ་ཚུར་ཤོག་། ཁྱོད་བཅོམ་ལྡན་འདས་གང་ན་བ་དེར་སོང་ལ་སོན་ནས་། ཁོ་བོའི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་། གནོད་པ་ཆུང་ངམ་། ཉམ་ང་བ་ཉུང་ངམ་། བསྐྱོད་པ་ཡང་ངམ་། འཚོའམ་། གནོད་པ་མི་མངའམ་། སྟོབས་དང་བདེ་བ་ལ་རེག་པར་བཞུགས་སམ་ཞེས་སྙུན་གསོལ་ལ་། འདི་སྐད་ཅེས་ཀྱང་གསོལ་ཅིག༏་བཙུན་པ་། ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲའི་མཆིད་ནས་། བཙུན་པ་། བུ་ངན་པ་ནི་། མཆིས་ཀྱི་། ཕ་ངན་པ་ནི་། མ་མཆིས་པས་།
བཅོམ་ལྡན་འདས་ཐུགས་༄༧༤ཨ་༌༎ བརྩེ་བ་ཉེ་བར་བཟུང་སྟེ་། རྒྱལ་པོའི་ཁབ་ཏུ་གཤེགས་པར་གསོལ་། གལ་ཏེ་བཅོམ་ལྡན་འདས་མ་གཤེགས་ན་། རིང་པོར་མི་ཐོགས་པ་ཁོ་ནར་རྒྱལ་པོའི་ཁབ་ཀྱི་གྲོང་ཁྱེར་སྟོངས་ཏེ་མིང་ལུས་པར་འགྱུར་རོ་༎ ཞེས་གསོལ་ཅིག་། ལྷ་། བཀའ་བཞིན་འཚལ་ཞེས་མི་དེས་མ་ག་དྷའི་རྒྱལ་པོ་མ་སྐྱེས་དགྲའི་ལྟར་མཉན་ནས་ཆས་ཏེ་། རིམ་གྱིས་མཉན་ཡོད་དུ་ཕྱིན་ནས་། བཅོམ་ལྡན་འདས་གང་ན་བ་དེར་སོང་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ་༏ཕྱོགས་གཅིག་ཏུ་འདུག་ནས་མི་དེས་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཙུན་པ་། ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་། གནོད་པ་ཆུང་ངམ་། ཉམ་ང་བ་ཉུང་ངམ་ཞེས་བྱ་བ་ནས་བདེ་བ་ལ་རེག་པར་བཞུགས་སམ་། ཞེས་སྙུན་གསོལ་ལགས་སོ་༎ ཞེས་བྱ་བའི་བར་གོང་མ་བཞིན་དུའོ་༎ ཀྱེ་། མི་ཁྱོད་དང་། ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲ་བདེ་བར་གྱུར་ཅིག་། བཙུན་པ་། ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲའི་མཆིད་ནས་། བཙུན་པ་། བུ་ངན་པ་ནི་། མཆིས་ཀྱི་། ཕ་ངན་པ་ནི་། མ་མཆིས་པས་། བཅོམ་ལྡན་འདས་ཐུགས་བརྩེ་བ་ཉེ་བར་བཟུང་སྟེ་།
རྒྱལ་པོའི་༄༧༤བ་ཁབ་ཏུ་གཤེགས་སུ་གསོལ་། གལ་ཏེ་བཅོམ་ལྡན་འདས་མ་གཤེགས་ན་ཞེས་བྱ་བ་ནས་མིང་ལུས་པར་འགྱུར་རོ་༎ ཞེས་བྱ་བའི་བར་གོང་མ་བཞིན་དུའོ་༎ བཅོམ་ལྡན་འདས་ཅང་མི་གསུང་བས་མི་དེ་ལ་གནང་ངོ་༎ དེ་ནས་མི་དེ་བཅོམ་ལྡན་འདས་ཅང་མི་གསུང་བས་གནང་བར་རིག་ནས་། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་༎ དེ་ནས་བཅོམ་ལྡན་འདས་ཇི་སྲིད་བཞེད་ཀྱི་བར་དུ་མཉན་ཡོད་དུ་བཞུགས་ནས་། ཉན་ཐོས་ཀྱི་དགེ་འདུན་དང་ཐབས་ཅིག་ཏུ་རྒྱལ་པོའི་ཁབ་གང་ན་བ་དེར་རྒྱུ་ཞིང་གཤེགས་ཏེ་། རིམ་གྱིས་རྒྱུ་ཞིང་གཤེགས་པ་ན་ཡུལ་མ་ག་དྷར་བྱོན་ཏོ་༎ བཅོམ་ལྡན་འདས་ཀྱི་མཐུས་རླུང་གཏོང་བའི་ལྷའི་བུ་རྣམས་ཀྱིས་ནི་། དུག་གིས་མ་རུང་བར་བྱས་པའི་ཆུ་དེ་དག་བསྐམས་སོ་༎ ཆར་པ་འབེབས་པའི་ལྷའི་བུ་རྣམས་ཀྱིས་ནི་། ཡན་ལག་བརྒྱད་དང་ལྡན་པའི་ཆུས་བཀང་ངོ་༎ ལྷ་རྣམས་ནི་། ཆར་པ་འབེབས་པ་ལ་ཞུགས་སོ་༎ སངས་རྒྱས་ལ་མངོན་པར་དད་པའི་ལྷ་རྣམས་ཀྱིས་ནི་། རྒྱལ་པོའི་ཁབ་ནས་མི་མ་ཡིན་པ་རྣམས་བསྐྲད་ནས་མི་ངས་ཞི་བར་འགྱུར་རོ་༎ མཐའི་རྒྱལ་ཕྲན་དག་གིས་ནི་། བཅོམ་ལྡན་འདས་གཤེགས་པ་མཐོང་ནས་གྲོང་ཁྱེར་བསྐོར་བ་བཏང་སྟེ་དོང་ངོ་༎ ཚོང་པ་རྣམས་ཀྱིས་ནི་། ཟོང་དག་བཀྲམ་མོ་༎ བཟོ་ཕལ་པ་གཞན་དག་གིས་ནི་། རང་རང་བྱེད་པར་བརྩམས་སོ་༎ ཡུལ་སོ་སོ་ན་གནས་པའི་ཚོང་པ་རྣམས་དང་། དེད་དཔོན་རྣམས་ནི་། ཟོང་དང་འཇུག་པར་བརྩམས་སོ་༎ ལོ་ནི་། ལེགས་པར་གྱུར་ཏོ་༎
ལམ་པོ་ཆེ་དང་། སྲང་དང་། སུམ་མདོ་དང་། བཞི་མདོ་རྣམས་སུ་༄༧༥ཨ་༌༎ ནི༏་བཅོམ་ལྡན་འདས་ཀྱི་བདག་ཉིད་ཆེན་པོ་སྒྲོག་པར་གྱུར་ཏོ་༎ མུ་སྟེགས་པ་རྣམས་ནི་བག་འཁུམས་པར་གྱུར་ཏོ་༎ སྐྱེ་བོའི་ཚོགས་རྣམས་ནི་། རབ་ཏུ་དགའ་བར་གྱུར་ཏོ་༎ ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲས་། བཅོམ་ལྡན་འདས་ཡུལ་མ་ག་དྷར་གཤེགས་སོ་ཞེས་ཐོས་སོ་༎ ཐོས་ནས་ཀྱང་སྙིང་དགའ་བ་དང་། མགུ་བ་དང་། རབ་ཏུ་དགའ་བ་དང་། དགའ་བ་རྒྱ་ཆེན་པོ་དང་། ཡིད་བདེ་བ་སྐྱེས་ནས་། བློན་པོ་རྣམས་ལ་སྨྲས་པ་། ཤེས་ལྡན་དག་། དེངས་ལ་། བཅོམ་ལྡན་འདས་ཀྱི་ཕྱིར་དཔག་ཚད་ཕྱེད་དང་གསུམ་གྱི་ལམ་བསྟར་བ་དང་། གྲོང་ཁྱེར་དག་བཟང་པོར་བྱོས་ཤིག་། རྒྱལ་པོའི་ཁབ་ཀྱི་གྲོང་ཁྱེར་ཐམས་ཅད་ཀྱང་རྡོ་བ་དང་། གསེག་མ་དང་། གྱོ་མོ་སེལ་ཏེ་ཙནདན་གྱི་ཆུས་ཆག་ཆག་ཐོབ་ལ་དར་གྱི་ཆུན་འཕྱང་མང་པོ་པྱོངས་ཤིག་། དྲི་ཞིམ་པོའི་པོག་ཕོར་དག་ཤོམས་ལ་། གདུགས་དང་རྒྱལ་མཚན་དག་ཚུགས་ཤིག་། བར་བར་དུ་མེ་ཏོག་གི་གཞལ་མེད་མཛེས་པ་དག་བྱོས་ཤིག༏་ལྷ་། བཀའ་བཞིན་འཚལ་ཞེས་བློན་པོ་རྣམས་ཀྱིས་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲའི་ལྟར་མཉན་ནས་ཐམས་ཅད་རྒྱས་པར་བྱེད་དུ་བཅུག་གོ་། དེ་ནས་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲ་། རྒྱལ་པོ་ཆེན་པོའི་འབྱོར་པ་དང་། རྒྱལ་པོ་ཆེན་པོའི་མཐུས་།
བདག་ཉིད་དཔུང་གི་ཚོགས་ཡན་ལག་བཞི་དང་བསུར་སོང་༄༧༥བ་ངོ༏་༏དེ་ནས་བཅོམ་ལྡན་འདས་དུལ་པ་འཁོར་དུ་བ་། ཞི་བ་འཁོར་ཞི་བ་། གྲོལ་བ་འཁོར་གྲོལ་བ་། དབུགས་ཕྱིན་པ་འཁོར་དབུགས་ཕྱིན་པ་། རྣམ་པར་དུལ་བ་འཁོར་རྣམ་པར་དུལ་བ་། དགྲ་བཅོམ་པ་འཁོར་དགྲ་བཅོམ་པ་། འདོད་ཆགས་དང་བྲལ་བ་འཁོར་འདོད་ཆགས་དང་བྲལ་། མཛེས་པར་འཁོར་མཛེས་པ་། ཁྱུ་མཆོག་བ་ལང་གི་ཚོགས་ཀྱིས་བསྐོར་བ་ལྟ་བུ་། གླང་པོ་ཆེ་གླང་པོ་ཆེའི་ཕྲུ་གུའི་ཚོགས་ཀྱིས་བསྐོར་བ་ལྟ་བུ་། སེང་གེ་མཆེ་བ་ཅན་གྱི་ཚོགས་ཀྱིས་བསྐོར་བ་ལྟ་བུ་། ངང་པའི་རྒྱལ་པོ་ངང་པའི་ཚོགས་ཀྱིས་བསྐོར་བ་ལྟ་བུ་། ནམ་མཁའ་ལྡིང་འདབ་ཆགས་ཀྱི་ཚོགས་ཀྱིས་བསྐོར་བ་ལྟ་བུ་། བྲམ་ཟེ་སློབ་མའི་ཚོགས་ཀྱིས་བསྐོར་བ་ལྟ་བུ་། སྨན་པ་མཁས་པ་ནད་པའི་ཚོགས་ཀྱིས་བསྐོར་བ་ལྟ་བུ་། དཔའ་བོ་དམག་གི་ཚོགས་ཀྱིས་བསྐོར་བ་ལྟ་བུ་། ལམ་མཁན་འགྲོན་པོའི་ཚོགས་ཀྱིས་བསྐོར་བ་ལྟ་བུ་། དེད་དཔོན་ཚོང་པའི་ཚོགས་ཀྱིས་བསྐོར་བ་ལྟ་བུ་། ཚོང་དཔོན་རང་གི་སྐྱེ་བོས་བསྐོར་བ་ལྟ་བུ་། རྒྱལ་ཕྲན་བློན་པོའི་ཚོགས་ཀྱིས་བསྐོར་བ་ལྟ་བུ་། འཁོར་ལོས་བསྒྱུར་བ་བུ་སྟོང་གིས་བསྐོར་བ་ལྟ་བུ་། ཟླ་བ་རྒྱུ་སྐར་གྱི་ཚོགས་ཀྱིས་བསྐོར་བ་ལྟ་བུ་། ཉི་མ་འོད་ཟེར་སྟོང་གིས་བསྐོར་བ་ལྟ་བུ་། ཡུལ་འཁོར་སྐྱོང་དྲི་པའི་ཚོགས་ཀྱིས་བསྐོར་བ་ལྟ་བུ་། ལུས་འཕགས་པོ་གྲུལ་བུམ་གྱི་ཚོགས་ཀྱིས་བསྐོར་བ་ལྟ་བུ་། མིག་མི་བཟང་ཀླུའི་ཚོགས་ཀྱིས་བསྐོར་བ་ལྟ་བུ་།
ནོར་སྦྱིན་གནོད་སྦྱིན་གྱི་ཚོགས་ཀྱིས་བསྐོར་༄༧༦ཨ་༌༎ བ་ལྟ་བུ་། ཐག་བཟང་རིས་ལྷ་མ་ཡིན་གྱི་ཚོགས་ཀྱིས་བསྐོར་བ་ལྟ་བུ་། བརྒྱ་བྱིན་སུམ་ཅུ་རྩ་གསུམ་པའི་ཚོགས་ཀྱིས་བསྐོར་བ་ལྟ་བུ་། ཚངས་པ་ཚངས་རིས་ཀྱི་ཚོགས་ཀྱིས་བསྐོར་བ་ལྟ་བུ་རྒྱ་མཚོ་མི་ག-ཡོ་བ་ལྟ་བུ་། སྤྲིན་ཆུ་དང་བཅས་པ་ལྟ་བུ་། གླང་པོ་ཆེ་དམ་པ་རྒྱགས་པ་དང་བྲལ་བ་ལྟར་དབང་པོ་རྣམས་ཤིན་ཏུ་དུལ་བསམ་ག-ཡེང་པའི་སྤྱོད་པ་ཅན་། སྐུ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཀུན་ནས་བརྒྱན་པ་། དཔེ་བྱད་བཟང་པོ་བརྒྱད་ཅུས་མཛེས་པར་བྱས་པ་། སྐུ་འོད་འདོམ་གང་གིས་བརྒྱན་པ་། ཉི་མ་སྟོང་གི་འོད་ཟེར་བས་ལྷག་པ་། རིན་པོ་ཆེའི་རི་བོ་འགྲོ་བ་ལྟར་ཀུན་ནས་མཛེས་པ་། སྟོབས་བཅུ་དང་། མི་འཇིགས་པ་བཞི་དང་། མ་འདྲེས་པ་གསུམ་དང་། དྲན་པ་ཉེ་བར་གཞག་པ་དང་། ཐུགས་རྗེ་ཆེན་པོ་དང་ལྡན་པ་། དགེ་སློང་གི་དགེ་འདུན་རབ་ཏུ་མང་པོ་དང་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲ་དང་། ལྷ་བརྒྱ་སྟོང་ཕྲག་དུ་མས་ཞམ་རིང་བྱས་ཏེ་རྒྱལ་པོའི་ཁབ་ཀྱི་གྲོང་ཁྱེར་དུ་གཤེགས་སོ་༎ གང་གི་ཚེ་བཅོམ་ལྡན་འདས་རྒྱལ་པོའི་ཁབ་ཏུ་ཞུགས་ཏེ་། མངོན་པར་འདུ་བྱེད་པ་དང་བཅས་པས་། གྲོང་ཁྱེར་གྱི་སྒོའི་ཐེམ་པ་ལ་ཞབས་ག-ཡས་པས་མནན་པ་དེའི་ཚེས་རྣམ་པ་དྲུག་ཏུ་ག-ཡོས་པར་གྱུར་ཏེ་། ས་ཆེན་པོ་འདི་ག-ཡོས་། རབ་ཏུ་ག-ཡོས་། ཀུན་ཏུ་རབ་ཏུ་ག-ཡོས་། ལྡེག་། རབ་ཏུ་ལྡེག་། ཀུན་ཏུ་རབ་ཏུ་ལྡེག་ཅིང་།
ཤར་ཕྱོགས་༄༧༦བ་མཐོ་ན་ནུབ་ཕྱོགས་དམའ། ནུབ་ཕྱོགས་མཐོ་ན་ཤར་ཕྱོགས་དམའ། ལྷོ་ཕྱོགས་མཐོ་ན་བྱང་ཕྱོགས་དམའ། བྱང་ཕྱོགས་མཐོ་ན་ལྷོ་ཕྱོགས་དམའ། མཐའ་མཐོ་ན་དབུས་དམའ། དབུས་མཐོ་ན་མཐའ་དམའ་བར་གྱུར་ཏོ་༎ འཇིག་རྟེན་འདི་། འཇིག་རྟེན་གྱི་བར་དང་བཅས་པ་ཐམས་ཅད་ཀྱང་སྣང་བ་རྒྱ་ཆེན་པོས་གསལ་བར་གྱུར་ཏོ་༎ ལྷས་ཀྱང་བར་སྣང་ལ་རྔ་བརྡུངས་སོ་༎ ནམ་མཁའ་ལ་གནས་པའི་ལྷ་རྣམས་ཀྱིས་ནི་། བཅོམ་ལྡན་འདས་ཀྱི་སྟེང་ནས་ལྷའི་མེ་ཏོག་ཨཽཏཔ་ལ་དང་། པདམ་དང་། ཀུ་མུ་ད་དང་། པདམ་དཀར་པོ་དང་། ཨཨ་ཀ་རུའི་ཕྱེ་མ་དང་། རྒྱ་སྤོས་ཀྱི་ཕྱེ་མ་དང་། གུར་གུམ་གྱི་ཕྱེ་མ་དང་། ཏ་མ་ལའི་ལོ་མའི་ཕྱེ་མ་དང་། ལྷའི་མེ་ཏོག་མན་དའ་ར་བ་དང་། གོས་དག་འཐོར་བར་བྱེད་དེ་། བཅོམ་ལྡན་འདས་གྲོང་ཁྱེར་དུ་གཤེགས་པ་ན་། དེ་ལྟ་བུའི་ཡ་མཚན་དག་བྱུང་བར་གྱུར་ཏོ་༎ གཞན་ཡང་། དོག་པ་དག་ནི་། ཡངས་པར་གྱུར་ཏོ་༎ དམའ་བ་དག་ནི་། མཐོ་བར་གྱུར་ཏོ་༎ མཐོ་བ་དག་ནི་། ཕྱ་ལེ་བར་གྱུར་ཏོ་༎ གླང་པོ་ཆེ་དག་ནི་། སྐད་འབྱིན་པར་གྱུར་ཏོ༏་༏རྟ་དག་ཀྱང་སྐད་འབྱིན་པར་གྱུར་ཏོ་༎ ཁྱུ་མཆོག་དག་ཀྱང་སྐད་འབྱིན་པར་གྱུར་ཏོ་༎ ཁྱིམ་གྱི་ནང་ན་བཞག་པའི་སྣོད་སྣ་ཚོགས་དག་ནི་། མ་བརྡུངས་པར་རང་སྒྲ་འབྱིན་པར་གྱུར་ཏེ་། ལོང་བ་རྣམས་ཀྱིས་ནི་། མིག་ཐོབ་པར་གྱུར་ཏོ་༎ འོན་པ་རྣམས་ནི་། རྣ་བས་སྒྲ་ཐོས་པར་གྱུར་ཏོ་༎ ལྐུགས་པ་རྣམས་ནི་། སྨྲ་ནུས་པར་གྱུར་ཏོ་༎ དབང་པོ་ལྷག་མ་མ་ཚང་བ་རྣམས་ནི་།
དབང་པོ་སོ་སོར་༄༧༧ཨ་༌༎ ཐོབ་པར་གྱུར་ཏོ་༎ ཆང་གིས་མྱོས་པ་རྣམས་ནི་། མྱོས་པ་དང་བྲལ་བར་གྱུར་ཏོ་༎ དུག་འཐུངས་པ་དག་ཞི་བར་གྱུར་ཏོ་༎ ཕན་ཚུན་འཁོན་བྱུང་བ་རྣམས་ནི་། མཛའ་བར་གྱུར་ཏོ་༎ སྦྲུམ་མ་དག་ནི་། བདེ་བར་བཙས་པར་གྱུར་ཏོ་༎ བཙོན་དུ་བཅིངས་པ་དག་ནི་། ཐར་པར་གྱུར་ཏོ་༎ ནོར་མེད་པ་དག་ནི་། ནོར་རྙེད་པར་གྱུར་ཏོ་༎ དེ་ལྟ་བུའི་འབྱོར་པ་དེ་མཐོང་ནས་། དགེ་བསྙེན་ཞིག་གིས་ཚིགས་སུ་བཅད་དེ་སྨྲས་པ་། ཡུལ་གང་ཞིག་ཏུ་འཇིག་རྟེན་གཙོ་བོར་གཤེགས་པ་དེར་༎ ལོ་ཉེས་མི་ངས་དང་ནི་ཕྱི་དགྲའི་འཇིགས་པ་མེད་༎ ལྷ་རྣམས་ཆར་འབེབས་སྐྱེ་བོ་བསོད་ནམས་རབ་ཏུ་བྱེད་༎ དེར་ནི་ཡ་མཚན་རྒྱ་ཕྲག་གཞན་ཡང་འབྱུང་བར་འགྱུར་༎ དེ་ནས་བཅོམ་ལྡན་འདས་རྒྱལ་པོའི་ཁབ་ཏུ་ཞུགས་ཏེ་། སྐྱེ་བོའི་ཚོགས་དབུགས་ཕྱུང་ནས་རྒྱལ་པོའི་ཁབ་ནས་བྱུང་སྟེ་འོད་མའི་ཚལ་དུ་གཤེགས་སོ་༎ དེ་ནས་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས་། བཅོམ་ལྡན་འདས་ཀྱིས་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་ཏུ་འདུག་གོ་། ཕྱོགས་གཅིག་ཏུ་འདུག་པ་དང་། བཅོམ་ལྡན་འདས་ཀྱིས་། ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲ་ལ་ཆོས་དང་ལྡན་པའི་གཏམ་གྱིས་ཡང་དག་པར་སྟོན་པར་མཛད་། ཡང་དག་པར་འཛིན་དུ་འཇུག་པར་མཛད་།
ཡང་དག་པར་གཟེངས་བསྟོད་པར་མཛད་ཅེས་བྱ་༄༧༧བ་བ་ནས་ཡང་དག་པར་རབ་ཏུ་དགའ་བར་མཛད་ནས་ཅང་མི་གསུང་ངོ་༎ ཞེས་བྱ་བའི་བར་གོང་མ་བཞིན་དུའོ་༎ དེ་ནས་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲ་། བཅོམ་ལྡན་འདས་ཀྱིས་བཀའ་སྩལ་པ་ལ་མངོན་པར་བསྟོད་དེ་། རྗེས་སུ་ཡི་རང་ནས་སྟན་ལས་ལངས་ཏེ་། བླ་གོས་ཕྲག་པ་གཅིག་ཏུ་གཟར་ནས་། བཅོམ་ལྡན་འདས་གང་ན་བ་དེ་ལོགས་སུ་ཐལ་མོ་སྦྱར་བ་བཏུད་དེ་། བཅོམ་ལྡན་འདས་ལ་འདི་སྐད་ཅེས་གསོལ་ཏོ་༎ བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ལ་བདག་གིས་དགུང་ཟླ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་ཆ་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་འབུལ་ཞིང་མཆིས་ན་། གནང་བར་མཛད་དུ་གསོལ་། བཅོམ་ལྡན་འདས་ཀྱིས་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲ་ལ་ཅང་མི་གསུང་བས་གནང་ངོ་༎ དེ་ནས་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲས་། བཅོམ་ལྡན་འདས་ཅང་མི་གསུང་བས་གནང་བར་རིག་ནས་། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་འཚལ་ཏེ་སྟན་ལས་ལངས་ཏེ་སོང་ངོ་༎ བཅོམ་ལྡན་འདས་དགེ་སློང་གི་དགེ་འདུན་དང་ཐབས་ཅིག་ཏུ་ལུས་འཕགས་མའི་བུ་ཡུལ་མ་ག་དྷའི་རྒྱལ་པོ་མ་སྐྱེས་དགྲས་། ཟླ་བ་གསུམ་དུ་ན་བཟའ་ཆོས་གོས་དང་། བསོད་སྙོམས་དང་། གཟིམས་དང་། སྙུན་དཔྱད་ཀྱི་རྐྱེན་སྨན་དང་། ཡོ་བྱད་རྣམས་ཀྱིས་བསྙེན་བཀུར་བྱས་སོ་༎
དེ་ནས་སངས་རྒྱས་ལ་མངོན་པར་དགའ་༄༧༨ཨ་༌༎ བའི་ལྷ་རྣམས་ཀྱིས་། མི་ངས་དེ་བསྐྲད་ནས་རྒྱལ་པོའི་ཁབ་ནས་བྱུང་ནས་སྒྲ་སྒྲོག་ཅེས་བྱ་བའི་ནང་དུ་བྱུང་སྟེ་ཡངས་པ་ཅན་དུ་འདུག་ནས་། ཡངས་པ་ཅན་གྱི་སྐྱེ་བོའི་ཚོགས་ལ་མི་ངས་བྱུང་བར་གྱུར་ཏེ་ཁྱོགས་དང་ཁྱོགས་འདྲུད་པར་གྱུར་ཏོ་༎ ཡངས་པ་ཅན་ན་བྲམ་ཟེ་མདུན་ན་འདོན་མདའ་བོ་ཆེ་ཞེས་བྱ་བ་ཞིག་གནས་པ་དེའི་རྨི་ལམ་ན་། ཡངས་པ་ཅན་ན་གནས་པའི་ལྷ་ཞིག་གིས་སྨྲས་པ་། གལ་ཏེ་མི་འདུལ་ཁ་ལོ་སྒྱུར་བའི་མཆོག་། ཤའཀྱའི་རིགས་དག་པ་ཡི་བཅོམ་ལྡན་འདས་༎ ཡངས་པ་ཅན་དུ་གཤེགས་པར་གྱུར་ན་ནི་༎ གནོད་པ་རྣམས་ནི་རྣམ་པར་འཇིག་པར་འགྱུར་༎ དེས་ནམ་ལངས་ནས་ཡངས་པ་ཅན་གྱི་ལི་ཙ་བྱི་རྣམས་ལ་སྨྲས་པ་། ཤེས་ལྡན་དག་། བདག་གི་རྨི་ལམ་འདི་འདྲ་བ་ཞིག་མཐོང་ངོ་༎ དེ་རྣམས་ཀྱིས་སྨྲས་པ་། ཤེས་ལྡན་དག་། དེ་ལ་ཇི་ལྟར་བསྒྲུབ་པར་བྱ་། དེས་བཅོམ་ལྡན་འདས་ཀྱི་སྤྱན་སྔར་ཕོ་ཉ་སུ་ཞིག་གཏང་ཞེས་ཕན་ཚུན་བགྲོ་བར་བརྩམས་པ་དང་། མདུན་ན་འདོན་དམའ་བོ་ཆེ་འདི་ཉིད་ཐམས་ཅད་དུ་ནུས་པ་ཡིན་ལ་། བདག་ཅག་ལ་བྱམས་པ་ཡིན་གྱི་། གཏང་ངོ་༎ དེ་ལ་དེ་དག་གིས་སྨྲས་པ་། བཅོམ་ལྡན་འདས་གང་ན་བ་དེར་སོང་ལ་ཕྱིན་ནས་། བདག་ཅག་གི་ཚིག་གིས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱོས་ལ་། གནོད་པ་ཆུང་ངམ་། ཉམ་ང་བ་ཉུང་ངམ་ཞེས་བྱ་བ་ནས་སྙུན་གསོལ་ལ་ཞེས་བྱ་བའི་བར་གོང་མ་བཞིན་དུའོ་༎
འདི་སྐད་ཅེས་ཀྱང་གསོལ་༄༧༨བ་ཅིག་༏བཙུན་པ་། ཡངས་པ་ཅན་གྱི་ཚོགས་ཀྱི་མཆིད་ནས་།